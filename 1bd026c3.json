{
  "newspaper_id": "bbccomsinhala",
  "url": "https://www.bbc.com/sinhala/articles/cgxz8neqzywo",
  "time_ut": 1685659488.0,
  "original_lang": "si",
  "original_title": "\u0dbb\u0dad\u0dd4 \u0db1\u0dd2\u0dc0\u0dda\u0daf\u0db1 60%\u0d9a\u0dd2\u0db1\u0dca \u0d89\u0dc4\u0dc5\u0da7; \u0dc0\u0dd2\u0daf\u0dd4\u0dbd\u0dd2\u0db6\u0dd2\u0dbd \u0d9c\u0dd9\u0dc0\u0dcf \u0d9c\u0db1\u0dca\u0db1 \u0db6\u0dd0\u0dbb\u0dd2\u0db1\u0db8\u0dca \u0db8\u0ddc\u0d9a\u0daf \u0d9a\u0dbb\u0db1\u0dca\u0db1\u0dda?",
  "original_body_lines": [
    "\u0dbb\u0dad\u0dd4 \u0db1\u0dd2\u0dc0\u0dda\u0daf\u0db1 60%\u0d9a\u0dd2\u0db1\u0dca \u0d89\u0dc4\u0dc5\u0da7; \u0dc0\u0dd2\u0daf\u0dd4\u0dbd\u0dd2\u0db6\u0dd2\u0dbd \u0d9c\u0dd9\u0dc0\u0dcf \u0d9c\u0db1\u0dca\u0db1 \u0db6\u0dd0\u0dbb\u0dd2\u0db1\u0db8\u0dca \u0db8\u0ddc\u0d9a\u0daf \u0d9a\u0dbb\u0db1\u0dca\u0db1\u0dda?",
    "\u0d89\u0dc4\u0dc5 \u0d9c\u0dd2\u0dba \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0dc4\u0db8\u0dd4\u0dc0\u0dda \u0db8\u0dd9\u0dbb\u0da7 \u0db6\u0dc4\u0dd4\u0dad\u0dbb\u0dba\u0d9a\u0dca \u0da2\u0db1\u0dad\u0dcf\u0dc0 \u0daf\u0dd0\u0da9\u0dd2 \u0d85\u0db4\u0dc4\u0dc3\u0dd4\u0dad\u0dcf\u0dc0\u0dba\u0d9a\u0da7 \u0db8\u0dd4\u0dc4\u0dd4\u0dab \u0daf\u0dd3 \u0dc3\u0dd2\u0da7\u0dd2\u0dba\u0dd2. \u0d87\u0dad\u0dd0\u0db8\u0dca \u0dc0\u0dd2\u0daf\u0dd4\u0dbd\u0dd2 \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dd2\u0db1\u0dca \u0db4\u0dc0\u0dc3\u0db1\u0dca\u0db1\u0dda \u0dc3\u0dd2\u0dba \u0db8\u0dcf\u0dc3\u0dd2\u0d9a \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd\u0dca\u0db4\u0dad \u0db8\u0dda \u0dc0\u0db1 \u0dc0\u0dd2\u0da7 \u0daf\u0dd0\u0dbb\u0dd2\u0dba \u0db1\u0ddc\u0dc4\u0dd0\u0d9a\u0dd2 \u0d85\u0dba\u0dd4\u0dbb\u0dd2\u0db1\u0dca \u0d89\u0dc4\u0dc5 \u0d9c\u0ddc\u0dc3\u0dca \u0d87\u0dad\u0dd2 \u0db6\u0dc0\u0dba.",
    "\u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc0\u0dd9\u0dad \u0d85\u0daf\u0dc4\u0dc3\u0dca \u0daf\u0d9a\u0dca\u0dc0\u0db8\u0dd2\u0db1\u0dca \u0dad\u0dd0\u0db4\u0dd0\u0dbd\u0dca \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0\u0dda \u0dc3\u0dda\u0dc0\u0dba \u0d9a\u0dc5 \u0db8\u0dda\u0dc0\u0db1\u0dc0\u0dd2\u0da7 \u0dc0\u0dd2\u0dc1\u0dca\u200d\u0dbb\u0dcf\u0db8\u0dd2\u0d9a\u0dc0 \u0dc3\u0dd2\u0da7\u0dd2\u0db1 \u0d9c\u0dcf\u0db8\u0dd2\u0dab\u0dd3 \u0dad\u0dd2\u0dbd\u0d9a\u0dbb\u0dad\u0dca\u0db1 \u0dc3\u0db3\u0dc4\u0db1\u0dca \u0d9a\u0dbb \u0dc3\u0dd2\u0da7\u0dd2\u0dba\u0dda \u0dc3\u0dd2\u0dba \u0db1\u0dd2\u0dc0\u0dc3\u0dda \u0db8\u0dcf\u0dc3\u0dd2\u0d9a \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0db8\u0dda \u0dc0\u0db1 \u0dc0\u0dd2\u0da7 \u0dc3\u0dd0\u0dbd\u0d9a\u0dd2\u0dba \u0dba\u0dd4\u0dad\u0dd4 \u0dbd\u0dd9\u0dc3 \u0d89\u0dc4\u0dc5 \u0d9c\u0ddc\u0dc3\u0dca \u0d87\u0dad\u0dd2 \u0db6\u0dc0\u0dba\u0dd2.",
    "'\u0db8\u0d9c\u0dda \u0d9c\u0dd9\u0daf\u0dbb \u0d89\u0db1\u0dca\u0db1\u0dda \u0db8\u0db8\u0dba\u0dd2, \u0db6\u0dd2\u0dbb\u0dd2\u0db3\u0dba\u0dd2 \u0daf\u0dbb\u0dd4\u0dc0\u0db1\u0dca \u0dc4\u0dad\u0dbb \u0daf\u0dd9\u0db1\u0dba\u0dd2. \u0d85\u0db4\u0dda \u0d9c\u0dd9\u0daf\u0dbb \u0dbd\u0ddc\u0d9a\u0dd4\u0dc0\u0da7 \u0dbb\u0dd6\u0db4\u0dc0\u0dcf\u0dc4\u0dd2\u0db1\u0dd2\u0dba \u0db6\u0dbd\u0db1\u0dca\u0db1\u0dda \u0db1\u0dd0\u0dc4\u0dd0. \u0d8b\u0db4\u0dbb\u0dd2\u0db8 \u0daf\u0dc0\u0dc3\u0da7 \u0db4\u0dd0\u0dba 2-3\u0d9a\u0dca \u0dc0\u0d9c\u0dda \u0dad\u0db8\u0dba\u0dd2 \u0da7\u0dd3\u0dc0\u0dd3 \u0d91\u0d9a \u0db6\u0dbd\u0db1\u0dca\u0db1\u0dda. \u0d89\u0dc3\u0dca\u0dc3\u0dbb \u0dbb\u0dd4\u0db4\u0dd2\u0dba\u0dbd\u0dca \u0db4\u0db1\u0dca\u0daf\u0dcf\u0dc4\u0d9a\u0dca \u0dc0\u0d9c\u0dda \u0dad\u0db8\u0dba\u0dd2 \u0d9c\u0dd9\u0daf\u0dbb \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0dad\u0dd2\u0db6\u0dd4\u0db1\u0dda. \u0d92\u0dad\u0dca \u0daf\u0dd0\u0db1\u0dca \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0dbb\u0dd4\u0db4\u0dd2\u0dba\u0dbd\u0dca \u0d85\u0da7\u0daf\u0dcf\u0dc4 \u0db4\u0db1\u0dd2\u0db1\u0dc0\u0dcf. \u0d85\u0db4\u0dd2 \u0dc0\u0dd9\u0db1\u0daf\u0dcf \u0dc0\u0d9c\u0dda\u0db8 \u0dad\u0db8\u0dba\u0dd2 \u0d9a\u0dbb\u0db1\u0dca\u0da7\u0dca \u0d91\u0d9a \u0db4\u0dcf\u0dc0\u0dd2\u0da0\u0dca\u0da0\u0dd2 \u0d9a\u0dbb\u0db1\u0dca\u0db1\u0dda. \u0d92\u0dad\u0dca \u0db8\u0dda \u0d91\u0db1 \u0db6\u0dd2\u0dbd \u0d9c\u0dd0\u0db1 \u0dc4\u0dd2\u0dad\u0dcf \u0d9c\u0db1\u0dca\u0db1 \u0db6\u0dd0\u0dc4\u0dd0.' \u0dba\u0db1\u0dd4\u0dc0\u0dd9\u0db1\u0dca \u0d94\u0dc4\u0dd4 \u0db4\u0dc0\u0dc3\u0dba\u0dd2.",
    "\u0db8\u0dd9\u0dbb\u0da7 \u0daf\u0dd4\u0db4\u0dca\u0db4\u0dad\u0dca \u0da2\u0db1\u0dad\u0dcf\u0dc0\u0da7 \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0dc0\u0dd0\u0da9\u0dd2\u0dc0\u0dd3\u0db8 1138%  \u0dc0\u0dd9\u0daf\u0dca\u0daf\u0dd2 \u0db0\u0db1\u0dc0\u0dad\u0dd4\u0db1\u0dca\u0d9c\u0dda \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0dc0\u0dd0\u0da9\u0dd2\u0dc0\u0dd3\u0db8 160% \u0d9a\u0dca \u0dc0\u0db1 \u0db6\u0dd0\u0dc0\u0dd2\u0db1\u0dca \u0db8\u0dd9\u0dba \u0dbb\u0dd2\u0dc0\u0dbb\u0dca\u0dc3\u0dca \u0dc3\u0dbb\u0daf\u0dd2\u0dba\u0dd9\u0dbd\u0dca \u0d9a\u0dca\u200d\u0dbb\u0db8\u0dba \u0dbd\u0dd9\u0dc3\u0dd2\u0db1\u0dca \u0dc4\u0dd0\u0db3\u0dd2\u0db1\u0dca\u0dc0\u0dd2\u0dba \u0dc4\u0dd0\u0d9a\u0dd2 \u0db6\u0dc0 \u0db4\u0dd2\u0dc0\u0dd2\u0dad\u0dd4\u0dbb\u0dd4 \u0dc4\u0dd9\u0dc5 \u0d8b\u0dbb\u0dd4\u0db8\u0dba\u0dda \u0db1\u0dcf\u0dba\u0d9a \u0db1\u0dd3\u0dad\u0dd2\u0da5 \u0d8b\u0daf\u0dba \u0d9c\u0db8\u0dca\u0db8\u0db1\u0dca\u0db4\u0dd2\u0dbd \u0db4\u0dc0\u0dc3\u0dba\u0dd2.",
    "\u0db8\u0db1\u0dca\u0dad\u0dca\u200d\u0dbb\u0dd3\u0dc0\u0dbb\u0dba\u0dcf \u0db8\u0dda \u0db6\u0dc0 \u0dc3\u0daf\u0dc4\u0db1\u0dca \u0d9a\u0dbb \u0dc3\u0dd2\u0da7\u0dd2\u0dba\u0dda \u0db4\u0dc3\u0dd4\u0d9c\u0dd2\u0dba\u0daf\u0dcf (\u0db8\u0dd0\u0dba\u0dd2 \u0db8\u0dc3 26 \u0dc0\u0dd9\u0db1\u0dd2\u0daf\u0dcf) \u0d9a\u0ddc\u0dc5\u0db9\u0daf\u0dd3  \u201c\u0da2\u0db1\u0dad\u0dcf\u0dc0 \u0db4\u0dd9\u0dc5\u0db1 \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0d85\u0da9\u0dd4 \u0d9a\u0dc5 \u0db1\u0ddc\u0dc4\u0dd0\u0d9a\u0dd2\u0daf?\u201d  \u0dba\u0db1\u0dd4\u0dc0\u0dd9\u0db1\u0dca \u0db4\u0dd0\u0dc0\u0dd0\u0dad\u0dd2 \u0dc3\u0db8\u0dca\u0db8\u0db1\u0dca\u0dad\u0dca\u200d\u0dbb\u0dab\u0dba \u0dc4\u0dcf \u0d91\u0d9a\u0dca \u0dc0\u0dd9\u0db8\u0dd2\u0db1\u0dd2.",
    "\u0db8\u0dd9\u0dc4\u0dd2\u0daf\u0dd3 \u0dc0\u0dd0\u0da9\u0dd2\u0daf\u0dd4\u0dbb\u0da7\u0dad\u0dca \u0d85\u0daf\u0dc4\u0dc3\u0dca \u0daf\u0dd0\u0d9a\u0dca\u0dc0\u0dd6 \u0db8\u0db1\u0dca\u0dad\u0dca\u200d\u0dbb\u0dd3\u0dc0\u0dbb\u0dba\u0dcf,\"2022 \u0d85\u0d9c\u0ddd\u0dc3\u0dca\u0dad\u0dd4 \u0db8\u0dcf\u0dc3\u0dba\u0dda \u0db8\u0dcf\u0dc3\u0dba\u0d9a\u0da7 \u0d92\u0d9a\u0d9a 30\u0d9a\u0dca \u0daf\u0d9a\u0dca\u0dc0\u0dcf \u0db4\u0dcf\u0dc0\u0dd2\u0da0\u0dca\u0da0\u0dd2 \u0d9a\u0dbb\u0db1 \u0dc0\u0dd2\u0daf\u0dd4\u0dbd\u0dd2 \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dd2\u0db1\u0dca \u0d92\u0d9a\u0d9a\u0dba\u0da7 \u0d9c\u0dd9\u0dc0\u0dca\u0dc0\u0dda \u0dbb\u0dd42.50\u0dba\u0dd2. \u0d85\u0daf \u0d92\u0d9a \u0dbb\u0dd430\u0dba\u0dd2.  \u0d92 \u0d85\u0dba\u0d9c\u0dd9\u0db1\u0dca \u0d85\u0dba \u0d9a\u0dc5 \u0dc3\u0dca\u0dae\u0dcf\u0dc0\u0dbb \u0d9c\u0dcf\u0dc3\u0dca\u0dad\u0dd4\u0dc0 \u0dbb\u0dd430 \u0dc3\u0dd2\u0da7 \u0dbb\u0dd4 400 \u0daf\u0d9a\u0dca\u0dc0\u0dcf\u0dad\u0dca \u0dc0\u0dd0\u0da9\u0dd2 \u0dc0\u0dd4\u0dab\u0dcf.  \u0d91\u0dc4\u0dd9\u0db8 \u0db6\u0dbd\u0db1 \u0dc0\u0dd2\u0da7 \u0db8\u0dcf\u0dc3\u0dba\u0d9a\u0da7 \u0d92\u0d9a\u0d9a 30\u0d9a\u0dca \u0db7\u0dcf\u0dc0\u0dd2\u0dad\u0dcf \u0d9a\u0dbb\u0db1 \u0dc0\u0dd2\u0daf\u0dd4\u0dbd\u0dd2 \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dd9\u0d9a\u0dd4\u0da7 \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0dc0\u0dd0\u0da9\u0dd2 \u0dc0\u0dd3\u0db8 1138%\u0d9a\u0dca. \u0db8\u0db8 \u0dc0\u0dd0\u0dbb\u0daf\u0dd2 \u0db1\u0db8\u0dca \u0db8\u0dcf\u0dc0 \u0db1\u0dd2\u0dc0\u0dd0\u0dbb\u0daf\u0dd2 \u0d9a\u0dbb\u0db1\u0dca\u0db1. \u0db8\u0dda \u0dbd\u0ddd\u0d9a\u0dba\u0dda \u0d9a\u0dd2\u0dc3\u0dd2\u0db8 \u0dbb\u0da7\u0d9a \u0d9a\u0dd2\u0dc3\u0dd2\u0db8 \u0daf\u0dd2\u0db1\u0d9a \u0d91\u0dad\u0dbb\u0db8\u0dca \u0daf\u0dd0\u0dc0\u0dd0\u0db1\u0dca\u0dad \u0db8\u0dd2\u0dbd \u0dc0\u0dd0\u0da9\u0dd2 \u0d9a\u0dd2\u0dbb\u0dd3\u0db8\u0d9a\u0dca \u0d9a\u0dd9\u0da7\u0dd2 \u0d9a\u0dcf\u0dbd\u0dba\u0d9a\u0dca \u0d87\u0dad\u0dd4\u0dc5\u0dad \u0d9a\u0dbb\u0dbd\u0dcf \u0db1\u0dd1. \u0db8\u0dcf\u0dc3 \u0dc4\u0dad\u0d9a\u0dca \u0d87\u0dad\u0dd4\u0dc5\u0dad 1138%  \u0dc0\u0dd0\u0da9\u0dd2 \u0dc0\u0dd3\u0db8\u0d9a\u0dca \u0dad\u0dd2\u0dba\u0dd9\u0db1\u0dc0\u0dcf.\"",
    "\"\u0db8\u0dcf\u0dc3\u0dba\u0d9a\u0da7 \u0d92\u0d9a\u0d9a 30\u0d9a\u0dca \u0d9a\u0dd2\u0dba\u0db1\u0dca\u0db1\u0dda \u0daf\u0dc0\u0dc3\u0da7 \u0d91\u0d9a \u0d92\u0d9a\u0d9a\u0dba\u0d9a\u0dca.  \u0dc0\u0dd2\u0daf\u0dd4\u0dbd\u0dd2 \u0db6\u0dd4\u0db6\u0dd4\u0dc5\u0dd4 \u0daf\u0dd9\u0d9a\u0d9a\u0dca, \u0dbb\u0dd6\u0db4\u0dc0\u0dcf\u0dc4\u0dd2\u0db1\u0dd2\u0dba, \u0da2\u0d82\u0d9c\u0db8 \u0daf\u0dd4\u0dbb\u0d9a\u0dad\u0db1\u0dba \u0dc3\u0dc4 \u0d87\u0db3\u0dd4\u0db8\u0dca \u0db8\u0daf\u0dd2\u0db1 \u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0da7 \u0dc0\u0da9\u0dcf \u0daf\u0dd9\u0dba\u0d9a\u0dca \u0d92 \u0d9c\u0dd9\u0daf\u0dbb \u0db1\u0dd1.  \u0dc0\u0dd2\u0daf\u0dd4\u0dbd\u0dd2 \u0db6\u0dd4\u0db6\u0dd4\u0dc5\u0dd4 \u0daf\u0dd9\u0d9a\u0d9a\u0dca \u0d9a\u0dd2\u0dba\u0db1\u0dca\u0db1\u0dda \u0dba\u0db1\u0dca\u0dad\u0db8\u0dca \u0d9a\u0dd4\u0dc3\u0dca\u0dc3\u0dd2\u0dba\u0dda \u0dc3\u0dc4 \u0dc3\u0dcf\u0dbd\u0dba\u0dda \u0dc0\u0dd2\u0dad\u0dbb\u0dba\u0dd2 \u0dc0\u0dd2\u0daf\u0dd4\u0dbd\u0dd2 \u0db6\u0dd4\u0db6\u0dd4\u0dc5\u0dd4 \u0db4\u0dad\u0dca\u0dad\u0dd4 \u0dc0\u0dd9\u0db1\u0dca\u0db1\u0dda.  \u0dad\u0dcf\u0dad\u0dca\u0dad\u0dcf \u0dbb\u0dd6\u0db4\u0dc0\u0dcf\u0dc4\u0dd2\u0db1\u0dd2 \u0db6\u0dbd\u0db1, \u0d85\u0dba\u0dd2\u0dba\u0dcf \u0dba\u0dcf\u0dc5\u0dd4\u0dc0\u0ddd \u0d91\u0d9a\u0dca\u0d9a \u0d9a\u0dad\u0dcf \u0d9a\u0dbb\u0db1 \u0dad\u0dd0\u0db1\u0db8\u0dba\u0dd2 \u0db1\u0d82\u0d9c\u0dd2 \u0db4\u0dcf\u0da9\u0db8\u0dca \u0d9a\u0dbb\u0db1\u0dca\u0db1\u0dda.",
    "\"\u0dbd\u0d82\u0d9a\u0dcf\u0dc0\u0dda \u0dc0\u0dd2\u0daf\u0dd4\u0dbd\u0dd2 \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dd2\u0db1\u0dca \u0dbd\u0d9a\u0dca\u0dc2 68\u0db1\u0dca \u0dbd\u0d9a\u0dca\u0dc2 15\u0d9a\u0dca\u0db8 \u0dc0\u0dd2\u0daf\u0dd4\u0dbd\u0dd2\u0dba \u0db7\u0dcf\u0dc0\u0dd2\u0dad\u0dcf \u0d9a\u0dbb\u0db1\u0dca\u0db1\u0dda \u0d92\u0d9a\u0d9a 30\u0da7 \u0d85\u0da9\u0dd4\u0dc0\u0dd9\u0db1\u0dca. \u0db4\u0ddc\u0dc4\u0ddc\u0dc3\u0dad\u0dca \u0da2\u0db1\u0dad\u0dcf\u0dc0\u0da7 \u0db6\u0dd2\u0dbd \u0dc0\u0dd0\u0da9\u0dd2 \u0d9a\u0dbd\u0dcf \u0db1\u0db8\u0dca \u0d92 \u0d85\u0dba\u0da7 \u0dc0\u0dd0\u0da9\u0dd2\u0db4\u0dd4\u0dbb \u0dc0\u0dd2\u0daf\u0dd4\u0dbd\u0dd2 \u0db6\u0dd4\u0db6\u0dd4\u0dc5\u0dd4 \u0db1\u0dd2\u0dc0\u0dcf \u0daf\u0db8\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca.\"",
    "\"\u0dc3\u0dad\u0dd2\u0dba\u0dda \u0d87\u0db3\u0dd4\u0db8\u0dca \u0d91\u0d9a\u0dc0\u0dbb \u0db8\u0dd0\u0daf \u0d9c\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca.  \u0db4\u0dbb\u0dab \u0db4\u0dd4\u0dbb\u0dd4\u0daf\u0dd4 \u0da2\u0dd3\u0dc0\u0dd2\u0dad\u0dba\u0db8 \u0d95\u0db1\u0dd1 \u0db1\u0db8\u0dca \u0dc0\u0dc4\u0dbd \u0d8b\u0da9 \u0dc3\u0dd6\u0dbb\u0dca\u0dba \u0db4\u0dd0\u0db1\u0dbd\u0dba\u0d9a\u0dca \u0dc3\u0dc0\u0dd2 \u0d9a\u0dbb\u0db1 \u0d9c\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca. \u0d91\u0dc4\u0dd9\u0db8 \u0d9a\u0dbd\u0ddc\u0dad\u0dca \u0d9c\u0dbd\u0dca\u0d85\u0d9f\u0dd4\u0dbb\u0dd4 \u0dc3\u0dc4 \u0dad\u0dd9\u0dbd\u0dca \u0dc0\u0dbd\u0da7 \u0dbb\u0da7\u0dd2\u0db1\u0dca \u0db4\u0dd2\u0da7\u0da7 \u0dba\u0db1 \u0dc0\u0dd2\u0daf\u0dda\u0dc1 \u0dc0\u0dd2\u0db1\u0dd2\u0db8\u0dba\u0dad\u0dca \u0d89\u0dad\u0dd2\u0dbb\u0dd2 \u0dc0\u0dd9\u0db1\u0dc0\u0dcf. \u0d9c\u0dd9\u0daf\u0dbb \u0dc3\u0dcf\u0dbd\u0dba\u0da7 \u0db8\u0dd4\u0dc5\u0dd4 \u0db4\u0dc0\u0dd4\u0dbd\u0db8 \u0dbb\u0ddc\u0d9a\u0dca \u0dc0\u0dd9\u0dbd\u0dcf \u0d91\u0d9a \u0dc0\u0dd2\u0daf\u0dd4\u0dbd\u0dd2 \u0db6\u0dd4\u0db6\u0dd4\u0dc5\u0d9a\u0dca \u0daf\u0dbd\u0dca\u0dc0\u0dcf \u0d9c\u0dd9\u0db1 \u0d89\u0db1\u0dca\u0db1 \u0db4\u0dc0\u0dd4\u0dbd\u0d9a\u0da7 \u0db6\u0dd2\u0dbd \u0dc0\u0dd0\u0da9\u0dd2 \u0d9a\u0dbd\u0dcf \u0d9a\u0dd2\u0dba\u0dbd\u0dcf \u0d85\u0dbb\u0db4\u0dd2\u0dbb\u0dd2\u0db8\u0dd0\u0dc3\u0dca\u0db8\u0d9a\u0dca \u0d9a\u0dbb\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca \u0daf?  \u0d91\u0d9a\u0db8 \u0dc0\u0dd2\u0daf\u0dd4\u0dbd\u0dd2 \u0db6\u0dd4\u0db6\u0dd4\u0dc5\u0dad\u0dca \u0db1\u0dd2\u0dc0\u0dcf \u0daf\u0db8\u0dcf \u0d9a\u0dc5\u0dd4\u0dc0\u0dbb\u0dda \u0d89\u0db1\u0dca\u0db1\u0daf \u0d9a\u0dd2\u0dba\u0db1\u0dca\u0db1\u0dda?\"",
    "\"\u0db8\u0dda \u0d85\u0dba\u0da7 1138% \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0dc0\u0dd0\u0da9 \u0d9a\u0dbb\u0db1 \u0d85\u0dad\u0dbb\u0dda \u0d92\u0d9a\u0d9a 180\u0d9a\u0dca \u0db7\u0dcf\u0dc0\u0dd2\u0dad\u0dcf \u0d9a\u0dbb\u0db1 \u0d85\u0dba\u0da7 \u0dc0\u0dd0\u0da9\u0dd2 \u0d9a\u0dbd\u0dda \u0d9a\u0dd3\u0dba \u0daf? 2022 \u0d85\u0d9c\u0ddd\u0dc3\u0dca\u0dad\u0dd4 \u0db8\u0dcf\u0dc3\u0dba\u0dda \u0daf\u0dd3 \u0d92\u0d9a\u0d9a 180\u0d9a\u0dca \u0db7\u0dcf\u0dc0\u0dd2\u0dad\u0dcf \u0d9a\u0dbb\u0db1 \u0d85\u0dba\u0dd9\u0d9a\u0dd4\u0da7 \u0db8\u0dcf\u0dc3\u0dd2\u0d9a \u0db6\u0dd2\u0dbd 3,755\u0dba\u0dd2.  \u0d92\u0d9a\u0d9a \u0d9a\u0dcf\u0dab\u0dca\u0da9 \u0d85\u0db1\u0dd4\u0dc0 \u0dc0\u0dd9\u0db1 \u0dc0\u0dd9\u0db1\u0db8 \u0d9c\u0dab\u0db1\u0dca \u0d9a\u0dbb\u0dbd\u0dcf \u0db6\u0dd0\u0dbd\u0dd4\u0dc0\u0dcf\u0db8 \u0daf\u0dd0\u0db1\u0dca \u0d92\u0d9a 9,780\u0dba\u0dd2.  \u0d92 \u0d9a\u0dd2\u0dba\u0db1\u0dca\u0db1\u0dda \u0db6\u0dd2\u0dbd \u0dc0\u0dd0\u0da9\u0dd2\u0dc0\u0dd3\u0db8 160%\u0dba\u0dd2.  \u0daf\u0dd4\u0db4\u0dca\u0db4\u0dad\u0dca \u0db8\u0dd2\u0db1\u0dd2\u0dc4\u0dcf\u0da7 \u0db6\u0dd2\u0dbd \u0dc0\u0dd0\u0da9\u0dd2\u0dc0\u0dd3\u0db8 1138%\u0dba\u0dd2.  \u0db4\u0ddc\u0dc4\u0ddc\u0dc3\u0dad\u0dca\u0db8 \u0db8\u0dd2\u0db1\u0dd2\u0dc4\u0dcf\u0da7 160%\u0dba\u0dd2.  \u0db8\u0dda\u0d9a \u0dc3\u0dcf\u0db0\u0dcf\u0dbb\u0dab \u0daf? \u0d91\u0dc4\u0dd9\u0db8 \u0db1\u0db8\u0dca \u0db8\u0ddc\u0d9a\u0d9a\u0dca\u0daf \u0db8\u0dda \u0d9a\u0dbb\u0dbd\u0dcf \u0dad\u0dd2\u0db6\u0dd9\u0db1\u0dca\u0db1\u0dda ?  \u0daf\u0dd4\u0db4\u0dca\u0db4\u0dad\u0dcf\u0d9c\u0dd9\u0db1\u0dca \u0dc0\u0dd0\u0da9\u0dd2\u0db4\u0dd4\u0dbb \u0d85\u0dba \u0d9a\u0dbb\u0d9c\u0dd9\u0db1 \u0db4\u0ddc\u0dc4\u0ddc\u0dc3\u0dad\u0dcf\u0da7 \u0dc3\u0dc4\u0db1 \u0daf\u0dd3\u0db8.\" \u0dba\u0db1\u0dd4\u0dc0\u0dd9\u0db1\u0dca \u0db8\u0db1\u0dca\u0dad\u0dca\u200d\u0dbb\u0dd3\u0dc0\u0dbb\u0dba\u0dcf \u0d91\u0dc4\u0dd2\u0daf\u0dd3 \u0db4\u0dc0\u0dc3\u0dcf \u0dc3\u0dd2\u0da7\u0dd2\u0dba\u0dda\u0dba.",
    "\u0db8\u0dda \u0dc0\u0db1 \u0dc0\u0dd2\u0da7 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0 \u0d86\u0dc3\u0dd2\u0dba\u0dcf\u0dc0\u0dda \u0dc0\u0dd0\u0da9\u0dd2\u0db8 \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0dad\u0dd2\u0db6\u0dd9\u0db1 \u0dbb\u0da7\u0dc0\u0dbd\u0dca \u0d85\u0dad\u0dbb\u0da7 \u0db4\u0dd0\u0db8\u0dd2\u0dab \u0dc3\u0dd2\u0da7\u0dd2\u0db1 \u0db6\u0dc0\u0daf \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4 \u0db8\u0db1\u0dca\u0dad\u0dca\u200d\u0dbb\u0dd3 \u0d8b\u0daf\u0dba \u0d9c\u0db8\u0dca\u0db8\u0db1\u0dca\u0db4\u0dd2\u0dbd \u0db4\u0dca\u200d\u0dbb\u0d9a\u0dcf\u0dc1 \u0d9a\u0dc5\u0dda\u0dba.",
    "\"\u0d85\u0dc0\u0dc3\u0dcf\u0db1\u0dba\u0dda \u0daf\u0dd3 \u0d86\u0dba\u0ddd\u0da2\u0db1 \u0db8\u0dab\u0dca\u0da9\u0dbd\u0dba \u0db8\u0ddc\u0db1 \u0dad\u0dbb\u0db8\u0dca \u0db4\u0dca\u200d\u0dbb\u0da0\u0dcf\u0dbb\u0dba \u0d9a\u0dc5\u0dad\u0dca \u0dbd\u0d82\u0d9a\u0dcf\u0dc0\u0da7 \u0d86\u0dba\u0ddd\u0da2\u0d9a\u0dba\u0ddd \u0d91\u0db1\u0dca\u0db1\u0dda \u0db1\u0dd1.  \u0db4\u0ddc\u0dc4\u0ddc\u0dc3\u0dad\u0dca \u0da2\u0db1\u0dad\u0dcf\u0dc0\u0da7 \u0dc3\u0dc4\u0db1 \u0daf\u0dd9\u0db1\u0dca\u0db1 \u0d9a\u0dbb\u0dca\u0db8\u0dcf\u0db1\u0dca\u0dad \u0dc4\u0dd2\u0db8\u0dd2\u0dba\u0db1\u0dca \u0db8\u0dad \u0d92 \u0db6\u0dbb \u0db4\u0da7\u0dc0\u0dbd\u0dcf \u0dad\u0dd2\u0db6\u0dd9\u0db1\u0dca\u0db1\u0dda.  \u0d86\u0dc3\u0dd2\u0dba\u0dcf\u0dc0\u0dda \u0dc0\u0dd0\u0da9\u0dd2\u0db8 \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0dad\u0dd2\u0db6\u0dd9\u0db1 \u0dbb\u0da7\u0d9a\u0dca \u0dbd\u0d82\u0d9a\u0dcf\u0dc0.  \u0d85\u0daf \u0dbd\u0d82\u0d9a\u0dcf\u0dc0\u0dda \u0d89\u0db1\u0dca\u0db1 \u0d9a\u0db8\u0dca\u0dc4\u0dbd\u0dca \u0dc4\u0dd2\u0db8\u0dd2\u0dba\u0ddc\u0dad\u0dca \u0d92\u0dc0\u0dcf \u0dc0\u0dc4\u0dbd\u0dcf \u0daf\u0dcf\u0dbd\u0dcf \u0db6\u0d82\u0d9c\u0dbd\u0dd2\u0daf\u0dda\u0dc1\u0dba\u0da7, \u0dc0\u0dd2\u0dba\u0da7\u0dca\u0db1\u0dcf\u0db8\u0dba\u0da7 \u0dba\u0db1\u0dc0\u0dcf. \u0db4\u0dca\u200d\u0dbb\u0db0\u0dcf\u0db1\u0db8 \u0dc4\u0dda\u0dad\u0dd4\u0dc0 \u0daf\u0dbb\u0dcf \u0d9c\u0db1\u0dca\u0db1 \u0db6\u0dd0\u0dbb\u0dd2 \u0d85\u0dc3\u0dcf\u0db0\u0dcf\u0dbb\u0dab \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd.\"",
    "\u0d89\u0dc4\u0dc5 \u0d9c\u0ddc\u0dc3\u0dca \u0d87\u0dad\u0dd2 \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0dc4\u0db8\u0dd4\u0dc0\u0dda \u0d85\u0dc3\u0dbb\u0dab \u0dc0\u0dd3 \u0dc3\u0dd2\u0da7\u0dd2\u0db1 \u0da2\u0db1\u0dad\u0dcf\u0dc0\u0da7 \u0dc3\u0dc4\u0db1\u0dba\u0d9a\u0dca \u0dbd\u0db6\u0dcf\u0daf\u0dd3\u0db8\u0da7 \u0dc4\u0dd0\u0d9a\u0dd2 \u0daf \u0dba\u0db1\u0dca\u0db1 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc3\u0dda\u0dc0\u0dba \u0dbd\u0d82\u0d9a\u0dcf \u0dc0\u0dd2\u0daf\u0dd4\u0dbd\u0dd2 \u0db6\u0dbd \u0db8\u0dab\u0dca\u0da9\u0dbd\u0dba\u0dda \u0dc3\u0db7\u0dcf\u0db4\u0dad\u0dd2 \u0db1\u0dbd\u0dd2\u0db1\u0dca\u0daf \u0d89\u0dbd\u0d82\u0d9c\u0d9a\u0ddd\u0db1\u0dca \u0d9c\u0dd9\u0db1\u0dca \u0dc0\u0dd2\u0db8\u0dc3\u0dd3\u0db8\u0d9a\u0dca \u0d9a\u0dbb\u0db1 \u0dbd\u0daf\u0dd3.",
    "\u0d91\u0dc4\u0dd2\u0daf\u0dd3 \u0dc3\u0db7\u0dcf\u0db4\u0dad\u0dd2\u0dc0\u0dbb\u0dba\u0dcf \u0db4\u0dca\u200d\u0dbb\u0d9a\u0dcf\u0dc1 \u0d9a\u0dbb \u0dc3\u0dd2\u0da7\u0dd2\u0dba\u0dda \u0da2\u0db1\u0dad\u0dcf\u0dc0\u0da7 \u0dc3\u0dc4\u0db1 \u0dbd\u0db6\u0dcf\u0daf\u0dd3\u0db8\u0dda \u0db6\u0dbd\u0dba\u0d9a\u0dca \u0dad\u0db8 \u0db8\u0dab\u0dca\u0da9\u0dbd\u0dba\u0da7 \u0db1\u0ddc\u0db8\u0dd0\u0dad\u0dd2 \u0db6\u0dc0\u0dba\u0dd2.",
    "\"\u0d85\u0db4\u0dd2\u0dc0 \u0dbb\u0dd9\u0d9c\u0dd4\u0dba\u0dbd\u0dda\u0da7\u0dca \u0d9a\u0dbb\u0db1\u0dca\u0db1\u0dda \u0db8\u0dc4\u0da2\u0db1 \u0d8b\u0db4\u0dba\u0ddd\u0d9c\u0dd2\u0dad\u0dcf \u0d9a\u0ddc\u0db8\u0dd2\u0dc3\u0db8\u0dd9\u0db1\u0dca \u0db1\u0dda. \u0d91\u0dad\u0d9a\u0ddc\u0da7 \u0d92 \u0d9c\u0ddc\u0dbd\u0dca\u0dbd\u0ddd \u0dc3\u0dc4 \u0dbb\u0da2\u0dba \u0dc0\u0dd2\u0dc3\u0dd2\u0db1\u0dca \u0dc3\u0dcf\u0d9a\u0da0\u0dca\u0da1\u0dcf \u0d9a\u0dbb\u0dbd\u0dcf \u0dc3\u0dc4\u0db1\u0dba\u0d9a\u0dca \u0daf\u0dd9\u0db1\u0dc0\u0dcf \u0db8\u0dd2\u0dc3\u0d9a\u0dca \u0d85\u0db4\u0dd2 \u0dc3\u0dc4\u0db1 \u0dbd\u0dd0\u0db6\u0dd9\u0db1 \u0dc0\u0dd2\u0daf\u0dd2\u0dc4\u0da7 \u0dc3\u0dc4 \u0d85\u0da9\u0dd4\u0db8 \u0d9a\u0ddc\u0da7\u0dc3\u0dca \u0dc0\u0dbd\u0da7 \u0dc3\u0dc4\u0db1 \u0dbd\u0dd0\u0db6\u0dd9\u0db1 \u0dc0\u0dd2\u0daf\u0dd2\u0dc4\u0da7 \u0d91\u0dc4\u0dd9\u0db8 \u0d85\u0db4\u0dd2 \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0d9c\u0dab\u0db1\u0dba \u0d9a\u0dbb\u0dbd\u0dcf \u0db8\u0dc4\u0da2\u0db1 \u0d8b\u0db4\u0dba\u0ddd\u0d9c\u0dd2\u0dad\u0dcf \u0d9a\u0ddc\u0db8\u0dd2\u0dc3\u0db8\u0da7 \u0dbd\u0db6\u0dcf \u0daf\u0dd3\u0dbd\u0dcf \u0dad\u0dd2\u0dba\u0dd9\u0db1\u0dca\u0db1\u0dda. \u0d92 \u0d9c\u0ddc\u0dbd\u0dca\u0dbd\u0ddd \u0dad\u0db8\u0dba\u0dd2 \u0dad\u0dd3\u0dbb\u0dab\u0dba \u0d9a\u0dbb\u0db1\u0dca\u0db1 \u0d95\u0db1 \u0dbb\u0dd9\u0d9c\u0dd4\u0dba\u0dd4\u0dbd\u0dda\u0da7\u0dbb\u0dca \u0dc0\u0dd2\u0daf\u0dd2\u0dc4\u0da7 \u0d9a\u0ddc\u0dba\u0dd2 \u0dc0\u0dd2\u0daf\u0dd2\u0dc4\u0da7 \u0dc3\u0dc4\u0db1\u0dba \u0daf\u0dd9\u0db1\u0dc0\u0daf \u0d9a\u0dd2\u0dba\u0dbd\u0dcf. \u0d85\u0db4\u0dd2 \u0db1\u0dd9\u0db8\u0dd9\u0dba\u0dd2.\" \u0dba\u0db1\u0dd4\u0dc0\u0dd9\u0db1\u0dca \u0d94\u0dc4\u0dd4 \u0db4\u0dd0\u0dc0\u0dc3\u0dd4\u0dc0\u0dda\u0dba.",
    "\u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0d9c\u0dd9\u0dc0\u0dd3\u0db8\u0da7 \u0d85\u0db4\u0dc4\u0dc3\u0dd4 \u0db4\u0dd4\u0daf\u0dca\u0d9c\u0dbd\u0dba\u0dd9\u0d9a\u0dd4\u0da7 \u0dbd\u0db6\u0dcf\u0daf\u0dd2\u0dba \u0dc4\u0dd0\u0d9a\u0dd2 \u0dc3\u0dc4\u0db1\u0dba \u0d9a\u0dd4\u0db8\u0d9a\u0dca \u0daf ?",
    "\u0db4\u0dc0\u0dad\u0dd2\u0db1 \u0daf\u0dd4\u0dc2\u0dca\u0d9a\u0dbb\u0dad\u0dcf\u0dc0\u0dba\u0db1\u0dca \u0dc4\u0db8\u0dd4\u0dc0\u0dda \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0d9c\u0dd9\u0dc0\u0dcf \u0d9c\u0dd0\u0db1\u0dd3\u0db8\u0da7 \u0db1\u0ddc\u0dc4\u0dd0\u0d9a\u0dd2 \u0dc0\u0dd2\u0daf\u0dd4\u0dbd\u0dd2 \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dd9\u0d9a\u0dd4 \u0dc3\u0dd2\u0da7\u0dd3\u0db1\u0db8\u0dca \u0d92 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0dbd\u0db6\u0dcf\u0daf\u0dd2\u0dba \u0dc4\u0dd0\u0d9a\u0dd2 \u0dc3\u0dc4\u0db1\u0dba \u0d9a\u0dd4\u0db8\u0d9a\u0dca\u0daf \u0dba\u0db1\u0dca\u0db1 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0daf \u0d85\u0db4 \u0dc0\u0dd2\u0daf\u0dd4\u0dbd\u0dd2 \u0db6\u0dbd \u0db8\u0dab\u0dca\u0da9\u0dbd\u0dba\u0dda \u0dc3\u0db7\u0dcf\u0db4\u0dad\u0dd2\u0dc0\u0dbb\u0dba\u0dcf\u0d9c\u0dd9\u0db1\u0dca \u0dc0\u0dd2\u0db8\u0dc3\u0db1 \u0dbd\u0daf\u0dd3.",
    "\u0d91\u0db8 \u0db4\u0dd0\u0db1\u0dba\u0da7 \u0d94\u0dc4\u0dd4 \u0dc0\u0dd2\u0dc3\u0dd2\u0db1\u0dca \u0dbd\u0db6\u0dcf \u0daf\u0dd4\u0db1\u0dca\u0db1\u0dda \u0db8\u0dd9\u0dc0\u0db1\u0dca \u0db4\u0dd2\u0dc5\u0dd2\u0dad\u0dd4\u0dbb\u0d9a\u0dd2,\"\u0db8\u0dd9\u0dc4\u0dd9\u0db8\u0dba\u0dd2, \u0d85\u0db4\u0dd2\u0da7 \u0d9a\u0dbb\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca \u0d91\u0d9a\u0db8 \u0daf\u0dda \u0dad\u0db8\u0dba\u0dd2 \u0dbd\u0ddc\u0d9a\u0dd4 \u0db6\u0dd2\u0dbd\u0d9a\u0dca \u0d87\u0dc0\u0dd2\u0dbd\u0dca\u0dbd\u0dcf \u0db4\u0dc4\u0dd4\u0d9c\u0dd2\u0dba \u0d9a\u0dcf\u0dbd\u0dba\u0dda \u0dba\u0db8\u0dca \u0d9a\u0dd2\u0dc3\u0dd2 \u0dc3\u0dcf\u0db0\u0dcf\u0dbb\u0dab \u0dc4\u0dda\u0dad\u0dd4\u0dc0\u0d9a\u0dca \u0db8\u0dad \u0db1\u0ddc\u0d9c\u0dd9\u0dc0\u0dcf \u0dc3\u0dd2\u0da7\u0dd3\u0db8\u0d9a\u0dca \u0dc0\u0dd4\u0db1\u0dcf \u0db1\u0db8\u0dca, \u0dba\u0db8\u0dca \u0db8\u0dcf\u0dc3 \u0daf\u0dd9\u0d9a \u0dad\u0dd4\u0db1\u0d9a \u0d9a\u0dcf\u0dbd\u0dba\u0d9a\u0dca \u0dc3\u0dc4\u0db1\u0dba\u0d9a\u0dca \u0daf\u0dd9\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca \u0dc3\u0dd4\u0dc0\u0dd2\u0dc1\u0dda\u0dc2\u0dd3 \u0d9a\u0dbb\u0dd4\u0dab\u0d9a\u0da7 \u0db1\u0db8\u0dca. \u0d91\u0dc4\u0dd9\u0db8 \u0db1\u0dd0\u0dad\u0dd2\u0dc0 \u0d85\u0db4\u0dd2\u0da7 \u0d9a\u0dbb\u0db1\u0dca\u0db1 \u0db6\u0dd0\u0dc4\u0dd0. \u0d85\u0db4\u0dd2 \u0db4\u0dc4\u0dd4\u0d9c\u0dd2\u0dba \u0d9a\u0dcf\u0dbd\u0dba\u0dda \u0dc4\u0ddd\u0da7\u0dbd\u0dca \u0d9a\u0dda\u0dc2\u0dca\u0dad\u0dca\u200d\u0dbb\u0dba, \u0d9c\u0dd9\u0dc0\u0dbd\u0dca \u0dc0\u0dbd\u0da7 \u0dc3\u0dc4\u0db1\u0dba \u0daf\u0dd4\u0db1\u0dca\u0db1\u0dcf \u0d9a\u0ddc\u0da7\u0dc3\u0dca \u0dc0\u0dc1\u0dba\u0dd9\u0db1\u0dca \u0d9c\u0dd9\u0dc0\u0db1\u0dca\u0db1 \u0d85\u0dc0\u0dc3\u0dca\u0dae\u0dcf\u0dc0 \u0dbd\u0db6\u0dcf \u0daf\u0dd4\u0db1\u0dca\u0db1\u0dcf.\" \u0dba\u0db1\u0dd4\u0dc0\u0dd9\u0db1\u0dca \u0dc3\u0db7\u0dcf\u0db4\u0dad\u0dd2\u0dc0\u0dbb\u0dba\u0dcf \u0db4\u0dd0\u0dc0\u0dc3\u0dd4\u0dc0\u0dda\u0dba.",
    "\u0dad\u0db8\u0db1\u0dca\u0da7 \u0dbd\u0dd0\u0db6\u0dd9\u0db1 \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0dc3\u0db8\u0dca\u0db4\u0dd4\u0dbb\u0dca\u0dab\u0dba\u0dd9\u0db1\u0dca \u0d9c\u0dd9\u0dc0\u0dd3\u0db8\u0da7 \u0db1\u0ddc\u0dc4\u0dd0\u0d9a\u0dd2 \u0db4\u0dd4\u0daf\u0dca\u0d9c\u0dbd\u0dba\u0dd9\u0d9a\u0dd4\u0da7 \u0d85\u0dad \u0d87\u0dad\u0dd2 \u0db8\u0dd4\u0daf\u0dbd \u0db4\u0db8\u0dab\u0d9a\u0dca \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd\u0dca\u0db4\u0dca\u0dad \u0dc3\u0db3\u0dc4\u0dcf \u0d9c\u0dd9\u0dc0\u0dcf \u0dbd\u0d82\u0d9a\u0dcf \u0dc0\u0dd2\u0daf\u0dd4\u0dbd\u0dd2 \u0db6\u0dbd \u0db8\u0dab\u0dca\u0da9\u0dbd\u0dba\u0dd9\u0db1\u0dca \u0dc3\u0dc4\u0db1\u0dba\u0d9a\u0dca \u0dbd\u0db6\u0dcf \u0d9c\u0dd0\u0db1\u0dd3\u0db8\u0da7 \u0dc4\u0dd0\u0d9a\u0dd2\u0dba\u0dcf\u0dc0\u0d9a\u0dca \u0dad\u0dd2\u0db6\u0dda\u0daf \u0dba\u0db1\u0dca\u0db1 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0daf \u0dbd\u0d82\u0d9a\u0dcf \u0dc0\u0dd2\u0daf\u0dd4\u0dbd\u0dd2 \u0db6\u0dbd \u0db8\u0dab\u0dca\u0da9\u0dbd\u0dba\u0dda \u0dc3\u0db7\u0dcf\u0db4\u0dad\u0dd2\u0dc0\u0dbb\u0dba\u0dcf\u0d9c\u0dd9\u0db1\u0dca \u0d85\u0db4 \u0d9a\u0dbb\u0dd4\u0dab\u0dd4 \u0dc0\u0dd2\u0db8\u0dc3\u0db1 \u0dbd\u0daf\u0dd3.",
    "\"\u0d91\u0dc4\u0dd9\u0db8 \u0dc3\u0dc4\u0db1\u0dba\u0d9a\u0dca \u0d9c\u0db1\u0dca\u0db1 \u0db6\u0dd0\u0dc4\u0dd0. \u0d91\u0dba\u0dcf\u0d9c\u0dda \u0d85\u0dad\u0dda \u0d87\u0dad\u0dd2 \u0db8\u0dd4\u0daf\u0dbd \u0d9c\u0dd9\u0dc0\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca. \u0db1\u0db8\u0dd4\u0dad\u0dca \u0d91\u0dba\u0dcf\u0d9c\u0dda \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd\u0dca\u0db4\u0dad \u0dc3\u0db8\u0dca\u0db4\u0dd4\u0dbb\u0dca\u0dab\u0dba\u0dd9\u0db1\u0dca \u0d9c\u0dd9\u0dc0\u0db1\u0dca\u0db1 \u0d95\u0db1 \u0d85\u0db4\u0dd2 \u0dbd\u0db6\u0dcf\u0daf\u0dd3\u0dbd\u0dcf \u0dad\u0dd2\u0db6\u0dd9\u0db1 \u0d9a\u0dcf\u0dbd\u0dba \u0dad\u0dd4\u0dbd\u0daf\u0dd3. \u0d85\u0db4\u0dd2 \u0dc4\u0dd0\u0db8 \u0d9a\u0dd9\u0db1\u0dd9\u0d9a\u0dd4\u0da7\u0db8 \u0d9a\u0dcf\u0dbd \u0dc3\u0dd3\u0db8\u0dcf\u0dc0\u0d9a\u0dca \u0dbd\u0db6\u0dcf\u0daf\u0dd3\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf. \u0dc0\u0dd2\u0daf\u0dd4\u0dbd\u0dd2 \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dd9\u0d9a\u0dd4\u0da7 \u0daf\u0dd2\u0db1 40\u0d9a \u0d9a\u0dcf\u0dbd\u0dba\u0d9a\u0dca \u0dad\u0dd2\u0dba\u0dd9\u0db1\u0dc0\u0dcf \u0dad\u0db8\u0db1\u0dca\u0d9c\u0dda \u0db6\u0dd2\u0dbd\u0dca\u0db4\u0dad \u0db4\u0dd2\u0dba\u0dc0\u0db1\u0dca\u0db1. \u0d92 \u0d9a\u0dcf\u0dbd\u0dba \u0dad\u0dd4\u0dbd\u0daf\u0dd3 \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0d9c\u0dd9\u0dc0\u0dd3\u0db8\u0dda \u0dc0\u0d9c\u0d9a\u0dd3\u0db8 \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dcf \u0db8\u0dad \u0dad\u0dd2\u0db6\u0dd9\u0db1\u0dc0\u0dcf.\"",
    "\u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dd2\u0db1\u0dca \u0dc0\u0dd2\u0dc3\u0dd2\u0db1\u0dca \u0db8\u0dda \u0dc0\u0db1 \u0dc0\u0dd2\u0da7 \u0dbd\u0d82\u0d9a\u0dcf \u0dc0\u0dd2\u0daf\u0dd4\u0dbd\u0dd2 \u0db6\u0dbd \u0db8\u0dab\u0dca\u0da9\u0dbd\u0dba\u0da7 \u0db4\u0dd2\u0dba\u0dc0\u0dd3\u0db8\u0da7 \u0d87\u0dad\u0dd2 \u0dc3\u0db8\u0dc3\u0dca\u0dad \u0dc4\u0dd2\u0d9c \u0db8\u0dd4\u0daf\u0dbd\u0dca \u0db4\u0dca\u200d\u0dbb\u0db8\u0dcf\u0dab\u0dba\u0dda \u0dc0\u0da7\u0dd2\u0db1\u0dcf\u0d9a\u0db8 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0daf \u0dc3\u0db7\u0dcf\u0db4\u0dad\u0dd2\u0dc0\u0dbb\u0dba\u0dcf\u0d9c\u0dd9\u0db1\u0dca \u0d85\u0db4 \u0dc0\u0dd2\u0db8\u0dc3\u0dd3\u0db8\u0d9a\u0dca \u0d9a\u0dc5\u0dda\u0dba.",
    "\"\u0db8\u0dd9\u0dc4\u0dd9\u0db8\u0dba\u0dd2 \u0d91\u0d9a \u0dc0\u0dd9\u0dbd\u0dcf\u0dc0\u0dda\u0daf\u0dd3 \u0dbb\u0dd4\u0db4\u0dd2\u0dba\u0dbd\u0dca \u0db6\u0dd2\u0dbd\u0dd2\u0dba\u0db1 40\u0d9a \u0dc0\u0dd2\u0dad\u0dbb \u0db6\u0dd2\u0dbd\u0d9a\u0dca \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dd2\u0db1\u0dca \u0d9c\u0dd9\u0db1\u0dca \u0d85\u0dba\u0dc0\u0dd9\u0db1\u0dca\u0db1 \u0dad\u0dd2\u0dba\u0dd9\u0db1\u0dc0\u0dcf. \u0d92\u0d9a\u0dd9\u0db1\u0dca \u0db6\u0dd2\u0dbd\u0dd2\u0dba\u0db1 20\u0d9a\u0dca \u0dc0\u0dd2\u0dad\u0dbb \u0d9a\u0ddc\u0dc4\u0ddc\u0db8\u0dad\u0dca \u0daf\u0dd3\u0dbd\u0dcf \u0dad\u0dd2\u0dba\u0dd9\u0db1 \u0daf\u0dc0\u0dc3\u0dca 40 \u0dc3\u0dc4\u0db1\u0dba\u0da7 \u0d87\u0dad\u0dd4\u0dc5\u0dad\u0dca \u0dc0\u0dd9\u0db1\u0dc0\u0dcf. \u0db8\u0ddc\u0d9a\u0daf \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dd9\u0d9a\u0dca\u0da7 \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0db1\u0dd2\u0d9a\u0dd4\u0dad\u0dca \u0d9a\u0dc5 \u0daf\u0dd2\u0db1\u0dba\u0dda \u0dc3\u0dd2\u0da7 \u0daf\u0dd2\u0db1 40\u0d9a \u0d9a\u0dcf\u0dbd\u0dba\u0d9a\u0dca \u0dad\u0dd2\u0dba\u0dd9\u0db1\u0dc0\u0dcf \u0d92\u0d9a \u0db4\u0dd2\u0dba\u0dc0\u0db1\u0dca\u0db1. \u0d8a\u0dbd\u0d9f \u0db6\u0dd2\u0dbd \u0d91\u0db1\u0d9a\u0ddc\u0da7 \u0dad\u0db8\u0dba\u0dd2 \u0d91\u0dba\u0dcf\u0dbd\u0dcf \u0dbb\u0dad\u0dd4 \u0db6\u0dd2\u0dbd\u0dca \u0d9b\u0dcf\u0dab\u0dca\u0da9\u0dba\u0da7 \u0dc0\u0dd0\u0da7\u0dd9\u0db1\u0dca\u0db1\u0dda. \u0daf\u0dd2\u0db1 30-40\u0d9a\u0dca \u0dad\u0dd2\u0dba\u0dd9\u0db1\u0dc0\u0dcf \u0db6\u0dd2\u0dbd \u0d9c\u0dd9\u0dc0\u0db1\u0dca\u0db1. \u0d92 \u0d9a\u0dcf\u0dbd \u0dc3\u0dd3\u0db8\u0dcf\u0dc0\u0dda\u0daf\u0dd3 \u0d85\u0db4\u0dd2 \u0daf\u0dbb\u0db1 \u0db4\u0dd2\u0dbb\u0dd2\u0dc0\u0dd0\u0dba \u0dad\u0db8\u0dba\u0dd2 \u0dbb\u0dd4\u0db4\u0dd2\u0dba\u0dbd\u0dca \u0db6\u0dd2\u0dbd\u0dd2\u0dba\u0db1 40\u0d9a\u0dca.\"",
    "\"\u0db8\u0dda \u0dc0\u0db1 \u0dc0\u0dd2\u0da7 \u0dc4\u0dd2\u0d9f \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd\u0dca\u0db4\u0dad\u0dca \u0d9c\u0dd9\u0dc0\u0dd3\u0db8\u0dca \u0dc1\u0dda\u0dc2\u0dba \u0dbb\u0dd4\u0db4\u0dd2\u0dba\u0dbd\u0dca \u0db6\u0dd2\u0dbd\u0dd2\u0dba\u0db1 20\u0d9a\u0dca  \u0dad\u0dd2\u0db6\u0dd4\u0dab\u0dcf, \u0db1\u0db8\u0dd4\u0dad\u0dca \u0daf\u0dd0\u0db1\u0dca \u0d85\u0db4\u0dd2 \u0d92\u0d9a \u0dbb\u0dd4\u0db4\u0dd2\u0dba\u0dbd\u0dca \u0db6\u0dd2\u0dbd\u0dd2\u0dba\u0db1 16\u0d9a\u0dca \u0daf\u0d9a\u0dca\u0dc0\u0dcf \u0d85\u0da9\u0dd4 \u0d9a\u0dbb \u0d9c\u0dd9\u0db1 \u0dad\u0dd2\u0dba\u0dd9\u0db1\u0dc0\u0dcf.\" \u0dba\u0db1\u0dd4\u0dc0\u0dd9\u0db1\u0dca \u0dc3\u0db7\u0dcf\u0db4\u0dad\u0dd2\u0dc0\u0dbb\u0dba\u0dcf \u0db4\u0dd0\u0dc0\u0dc3\u0dd4\u0dc0\u0dda\u0dba.",
    "2022 \u0dc0\u0dc3\u0dbb\u0dda \u0da2\u0db1\u0dc0\u0dcf\u0dbb\u0dd2 \u0db8\u0dcf\u0dc3\u0dba\u0dda \u0dc3\u0dd2\u0da7 \u0d91\u0db8 \u0dc0\u0dc3\u0dbb\u0dda \u0daf\u0dd9\u0dc3\u0dd0\u0db8\u0dca\u0db6\u0dbb\u0dca \u0db8\u0dcf\u0dc3\u0dba \u0daf\u0d9a\u0dca\u0dc0\u0dcf \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd\u0dca \u0db4\u0dad\u0dca \u0db1\u0ddc\u0d9c\u0dd9\u0dc0\u0dd6 \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dd2\u0db1\u0dca\u0da7 \u0dbd\u0d82\u0d9a\u0dcf \u0dc0\u0dd2\u0daf\u0dd4\u0dbd\u0dd2 \u0db6\u0dbd \u0db8\u0dab\u0dca\u0da9\u0dbd\u0dba \u0dc0\u0dd2\u0dc3\u0dd2\u0db1\u0dca \u0dbb\u0dad\u0dd4 \u0db1\u0dd2\u0dc0\u0dda\u0daf\u0db1 \u0dba\u0ddc\u0db8\u0dd4 \u0d9a\u0dd2\u0dbb\u0dd3\u0db8 60%\u0d9a\u0dd2\u0db1\u0dca \u0d89\u0dc4\u0dc5 \u0d9c\u0ddc\u0dc3\u0dca \u0d87\u0dad\u0dd2 \u0db6\u0dc0 \u0db8\u0dc4\u0da2\u0db1 \u0d8b\u0db4\u0dba\u0ddd\u0d9c\u0dd3\u0dad\u0dcf \u0d9a\u0ddc\u0db8\u0dd2\u0dc3\u0db8 \u0db4\u0dc0\u0dc3\u0dba\u0dd2.",
    "\u0d91\u0db8 \u0d9a\u0ddc\u0db8\u0dd2\u0dc3\u0db8\u0dda \u0dc0\u0dd9\u0db6\u0dca \u0d85\u0da9\u0dc0\u0dd2\u0dba\u0dda \u0d87\u0dad\u0dd4\u0dbd\u0dad\u0dca \u0daf\u0dad\u0dca\u0dad \u0d85\u0db1\u0dd4\u0dc0 \u0d89\u0d9a\u0dd4\u0dad\u0dca \u0dc0\u0dc3\u0dbb\u0dda \u0da2\u0db1\u0dc0\u0dcf\u0dbb\u0dd2 \u0db8\u0dcf\u0dc3\u0dba\u0dda\u0daf\u0dd3 \u0db6\u0dd2\u0dbd\u0dca \u0db4\u0dad\u0dca \u0db1\u0ddc\u0d9c\u0dd9\u0dc0\u0dd6 \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dd2\u0db1\u0dca 253,465 \u0d9a\u0dca \u0dc3\u0db3\u0dc4\u0dcf \u0dbb\u0dad\u0dd4 \u0db1\u0dd2\u0dc0\u0dda\u0daf\u0db1 \u0db1\u0dd2\u0d9a\u0dd4\u0dad\u0dca \u0d9a\u0dbb \u0d87\u0dad.",
    "\u0d9a\u0dd9\u0dc3\u0dda\u0dc0\u0dd9\u0dad\u0dad\u0dca  \u0d91\u0db8 \u0dc0\u0dbb\u0dca\u0dc2\u0dba\u0dda \u0daf\u0dd9\u0dc3\u0dd0\u0db8\u0dca\u0db6\u0dbb\u0dca \u0db8\u0dcf\u0dc3\u0dba\u0dda\u0daf\u0dd3 \u0dbb\u0dad\u0dd4 \u0db1\u0dd2\u0dc0\u0dda\u0daf\u0db1 \u0dba\u0ddc\u0db8\u0dd4 \u0d9a\u0dbb \u0d87\u0dad\u0dd2 \u0db8\u0dd4\u0dc5\u0dd4 \u0dc0\u0dd2\u0daf\u0dd4\u0dbd\u0dd2 \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dd2\u0db1\u0dca \u0dc3\u0d82\u0d9b\u0dca\u200d\u0dba\u0dcf\u0dc0 408,489\u0d9a\u0dca \u0dc0\u0dda.",
    "\u0d92 \u0d85\u0db1\u0dd4\u0dc0 \u0d91\u0dba 60%\u0d9a\u0dd2\u0db1\u0dca \u0db4\u0db8\u0dab \u0d89\u0dc4\u0dc5 \u0d9c\u0ddc\u0dc3\u0dca \u0d87\u0dad\u0dd2 \u0db6\u0dc0 \u0db8\u0dc4\u0da2\u0db1 \u0d8b\u0db4\u0dba\u0ddd\u0d9c\u0dd3\u0dad\u0dcf \u0d9a\u0ddc\u0db8\u0dd2\u0dc3\u0db8 \u0db4\u0dd9\u0db1\u0dca\u0dc0\u0dcf \u0daf\u0dd9\u0dba\u0dd2.",
    "\u0dbd\u0ddc\u0dc0 \u0dc3\u0dd9\u0dc3\u0dd4 \u0dbb\u0da7\u0dc0\u0dbd\u0dca \u0dc3\u0db8\u0d9c \u0dc3\u0dd0\u0dc3\u0db3\u0dd3\u0db8\u0dda\u0daf\u0dd3 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0d92\u0d9a \u0db4\u0dd4\u0daf\u0dca\u0d9c\u0dbd \u0dc0\u0dd2\u0daf\u0dd4\u0dbd\u0dd2 \u0db4\u0dbb\u0dd2\u0db7\u0ddd\u0da2\u0db1\u0dba \u0d89\u0dad\u0dcf \u0d85\u0dc0\u0db8 \u0db8\u0da7\u0dca\u0da7\u0db8\u0d9a \u0db4\u0dc0\u0dad\u0dd2\u0db1 \u0db6\u0dc0 \u0db6\u0dbd\u0dc1\u0d9a\u0dca\u0dad\u0dd2 \u0dc0\u0dd2\u0dc1\u0dda\u0dc2\u0da5 \u0d86\u0da0\u0dcf\u0dbb\u0dca\u0dba \u0dad\u0dd2\u0dbd\u0d9a\u0dca \u0dc3\u0dd2\u0dba\u0db9\u0dbd\u0dcf\u0db4\u0dd2\u0da7\u0dd2\u0dba \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc3\u0dda\u0dc0\u0dba \u0dc0\u0dd9\u0dad \u0db4\u0dc0\u0dc3\u0dcf \u0dc3\u0dd2\u0da7\u0dd2\u0dba\u0dda\u0dba.",
    "\"\u0d87\u0dad\u0dca\u0dad \u0dc0\u0dc1\u0dba\u0dd9\u0db1\u0dca\u0db8 \u0d85\u0db4\u0dda \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0ddd \u0dc4\u0dbb\u0dd2 \u0dc4\u0ddc\u0db3\u0dba\u0dd2. \u0d92\u0d9c\u0ddc\u0dbd\u0dca\u0dbd\u0db1\u0dca\u0da7 \u0dad\u0dc0 \u0d85\u0da9\u0dd4\u0d9a\u0dbb \u0d9c\u0db1\u0dca\u0db1 \u0d9a\u0dca\u200d\u0dbb\u0db8 \u0db1\u0dd0\u0dad\u0dd2 \u0dad\u0dbb\u0db8\u0dca. \u0d85\u0db4\u0dda \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dd9\u0d9a\u0dca \u0db4\u0dcf\u0dc0\u0dd2\u0da0\u0dca\u0da0\u0dd2 \u0d9a\u0dbb\u0db1\u0dca\u0db1\u0dda \u0dc0\u0dd2\u0daf\u0dd4\u0dbd\u0dd2 \u0d92\u0d9a\u0d9a 670\u0d9a\u0dca, \u0db8\u0dda \u0d9c\u0dd2\u0dba \u0d85\u0dc0\u0dd4\u0dbb\u0dd4\u0daf\u0dca\u0daf\u0dda. \u0db8\u0dda\u0d9a\u0da7 \u0d9c\u0dda\u0daf\u0ddc\u0dbb \u0d85\u0dc0\u0dc1\u0dca\u200d\u0dba\u0dad\u0dcf, \u0d9a\u0dbb\u0dca\u0db8\u0dcf\u0db1\u0dca\u0dad \u0d87\u0dad\u0dd4\u0dc5\u0dd4 \u0dc3\u0dd2\u0dba\u0dbd\u0dd4 \u0daf\u0dda \u0d85\u0dba\u0dd2\u0dad\u0dd2 \u0dc0\u0dd9\u0db1\u0dc0\u0dcf.\"",
    "\"\u0d92\u0d9a \u0db4\u0dd4\u0daf\u0dca\u0d9c\u0dbd \u0dc0\u0dcf\u0dbb\u0dca\u0dc2\u0dd2\u0d9a \u0dc0\u0dd2\u0daf\u0dd4\u0dbd\u0dd2 \u0db4\u0dcf\u0dbb\u0dd2\u0db7\u0ddd\u0da2\u0db1\u0dba \u0d85\u0dad\u0dd2\u0db1\u0dca \u0d9c\u0dad\u0dca\u0dad\u0db8 \u0d89\u0db1\u0dca\u0daf\u0dd2\u0dba\u0dcf\u0dc0\u0dda \u0db4\u0dd4\u0daf\u0dca\u0d9c\u0dbd\u0dba\u0dd9\u0d9a\u0dd4 \u0dc0\u0dc3\u0dbb\u0d9a\u0da7 \u0dc0\u0dd2\u0daf\u0dd4\u0dbd\u0dd2 \u0d92\u0d9a\u0d9a 1100\u0d9a\u0dca \u0db7\u0dcf\u0dc0\u0dd2\u0dad \u0d9a\u0dbb\u0db1\u0dc0\u0dcf. \u0d91\u0dad\u0d9a\u0ddc\u0da7 \u0db6\u0dca\u200d\u0dbb\u0dd2\u0dad\u0dcf\u0db1\u0dca\u200d\u0dba\u0dba\u0dda \u0db6\u0dd0\u0dbd\u0dd4\u0dc0\u0ddc\u0dad\u0dca \u0d95\u0d9a \u0d92\u0d9a\u0d9a 14,000\u0d9a\u0dca \u0dc0\u0d9c\u0dda \u0dc0\u0dd9\u0db1\u0dc0\u0dcf. \u0d87\u0db8\u0dd9\u0dbb\u0dd2\u0d9a\u0dcf\u0dc0\u0dda \u0d92\u0d9a\u0d9a 12,000\u0d9a\u0dca \u0dc0\u0d9c\u0dda \u0dc0\u0dd9\u0db1\u0dc0\u0dcf. \u0dbd\u0ddd\u0d9a\u0dba\u0dda \u0dc0\u0dd0\u0da9\u0dd2\u0db8 \u0d92\u0d9a \u0db4\u0dd4\u0daf\u0dca\u0d9c\u0dbd \u0db4\u0dbb\u0dd2\u0db7\u0ddd\u0da2\u0db1\u0dba \u0dc3\u0dc4\u0dd2\u0dad \u0dbb\u0da7 \u0db1\u0ddc\u0dbb\u0dca\u0dc0\u0dda \u0dc4\u0dd2 \u0dc0\u0dc3\u0dbb\u0d9a\u0da7 \u0db4\u0dd4\u0daf\u0dca\u0d9c\u0dbd\u0dba\u0dd9\u0d9a\u0dd4 \u0dc0\u0dd2\u0daf\u0dd4\u0dbd\u0dd2 \u0d92\u0d9a\u0d9a 25,000\u0d9a\u0dca \u0db7\u0dcf\u0dc0\u0dd2\u0dad \u0d9a\u0dbb\u0db1\u0dc0\u0dcf. \u0db8\u0dda \u0dc0\u0dd2\u0daf\u0dd2\u0dc4\u0da7 \u0d9c\u0dad\u0dca\u0dad\u0db8 \u0dbd\u0d82\u0d9a\u0dcf\u0dc0\u0dda \u0db4\u0dd4\u0daf\u0dca\u0d9c\u0dbd\u0dba\u0dd2\u0db1\u0dca \u0dc0\u0dd2\u0daf\u0dd4\u0dbd\u0dd2\u0dba \u0db4\u0dcf\u0dc0\u0dd2\u0da0\u0dca\u0da0\u0dd2 \u0d9a\u0dbb\u0db1\u0dca\u0db1\u0dda \u0dc4\u0dbb\u0dd2\u0db8 \u0db4\u0dd2\u0dbb\u0dd2\u0db8\u0dd0\u0dc3\u0dd4\u0db8\u0dca\u0daf\u0dcf\u0dba\u0d9a \u0dc0\u0dd2\u0daf\u0dd2\u0dc4\u0da7\u0dba\u0dd2.\"",
    "\"\u0dc0\u0dd2\u0dba\u0daf\u0db8\u0dca \u0d85\u0db0\u0dd2\u0d9a \u0db1\u0dd2\u0dc3\u0dcf, \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0daf\u0dbb\u0dcf\u0d9c\u0db1\u0dca\u0db1 \u0db6\u0dd0\u0dbb\u0dd2 \u0db1\u0dd2\u0dc3\u0dba\u0dd2 \u0db8\u0dda \u0dc0\u0dd2\u0daf\u0dd2\u0dc4\u0da7 \u0d9c\u0dd9\u0dc0\u0dbd\u0dca \u0dc0\u0dbd \u0dc0\u0dd4\u0dab\u0dad\u0dca, \u0d9a\u0dbb\u0dca\u0db8\u0dcf\u0db1\u0dca\u0dad \u0dc1\u0dcf\u0dbd\u0dcf\u0dc0\u0dbd \u0dc0\u0dd4\u0dab\u0dad\u0dca \u0dc0\u0dd2\u0daf\u0dd4\u0dbd\u0dd2 \u0db7\u0dcf\u0dc0\u0dd2\u0dad\u0dba \u0dc3\u0dd3\u0db8\u0dcf\u0dc3\u0dc4\u0dd2\u0dad\u0dc0 \u0dad\u0dd2\u0dba\u0dd9\u0db1\u0dca\u0db1\u0dda.\u0db8\u0dda \u0db4\u0dc3\u0dd4\u0db6\u0dd2\u0db8\u0dda \u0d89\u0db3\u0db1\u0dca \u0dad\u0db8\u0dba\u0dd2 \u0d85\u0db4\u0dd2\u0da7 \u0d9a\u0dad\u0dcf \u0d9a\u0dbb\u0db1\u0dca\u0db1 \u0dc0\u0dd9\u0db1\u0dca\u0db1\u0dda \u0dad\u0dc0\u0dad\u0dca \u0dc0\u0dd2\u0daf\u0dd4\u0dbd\u0dd2 \u0db4\u0dbb\u0dd2\u0db7\u0ddd\u0da2\u0db1\u0dba \u0d85\u0dc0\u0db8 \u0d9a\u0dbb \u0d9c\u0db1\u0dca\u0db1 \u0d95\u0db1 \u0d9a\u0ddc\u0dc4\u0ddc\u0db8 \u0daf \u0d9a\u0dd2\u0dba\u0dbd\u0dcf.\" \u0d86\u0da0\u0dcf\u0dbb\u0dca\u0dba\u0dc0\u0dbb\u0dba\u0dcf \u0db4\u0dd0\u0dc0\u0dc3\u0dd3\u0dba.",
    "\u0da1\u0dcf\u0dba\u0dcf\u0dbb\u0dd6\u0db4 \u0db8\u0dd6\u0dbd\u0dcf\u0dc1\u0dca\u200d\u0dbb\u0dba, Getty Images\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0dbd\u0ddc\u0dc0 \u0dc3\u0dd9\u0dc3\u0dd4 \u0dbb\u0da7\u0dc0\u0dbd\u0dca \u0dc3\u0db8\u0d9c \u0dc3\u0dd0\u0dc3\u0db3\u0dd3\u0db8\u0dda\u0daf\u0dd3 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0d92\u0d9a \u0db4\u0dd4\u0daf\u0dca\u0d9c\u0dbd \u0dc0\u0dd2\u0daf\u0dd4\u0dbd\u0dd2 \u0db4\u0dbb\u0dd2\u0db7\u0ddd\u0da2\u0db1\u0dba \u0d89\u0dad\u0dcf \u0d85\u0dc0\u0db8 \u0db8\u0da7\u0dca\u0da7\u0db8\u0d9a \u0db4\u0dc0\u0dad\u0dd3",
    "\u0da1\u0dcf\u0dba\u0dcf\u0dbb\u0dd6\u0db4 \u0db8\u0dd6\u0dbd\u0dcf\u0dc1\u0dca\u200d\u0dbb\u0dba, Getty Images\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0dbd\u0ddc\u0dc0 \u0dc3\u0dd9\u0dc3\u0dd4 \u0dbb\u0da7\u0dc0\u0dbd\u0dca \u0dc3\u0db8\u0d9c \u0dc3\u0dd0\u0dc3\u0db3\u0dd3\u0db8\u0dda\u0daf\u0dd3 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0d92\u0d9a \u0db4\u0dd4\u0daf\u0dca\u0d9c\u0dbd \u0dc0\u0dd2\u0daf\u0dd4\u0dbd\u0dd2 \u0db4\u0dbb\u0dd2\u0db7\u0ddd\u0da2\u0db1\u0dba \u0d89\u0dad\u0dcf \u0d85\u0dc0\u0db8 \u0db8\u0da7\u0dca\u0da7\u0db8\u0d9a \u0db4\u0dc0\u0dad\u0dd3",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0dbd\u0ddc\u0dc0 \u0dc3\u0dd9\u0dc3\u0dd4 \u0dbb\u0da7\u0dc0\u0dbd\u0dca \u0dc3\u0db8\u0d9c \u0dc3\u0dd0\u0dc3\u0db3\u0dd3\u0db8\u0dda\u0daf\u0dd3 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0d92\u0d9a \u0db4\u0dd4\u0daf\u0dca\u0d9c\u0dbd \u0dc0\u0dd2\u0daf\u0dd4\u0dbd\u0dd2 \u0db4\u0dbb\u0dd2\u0db7\u0ddd\u0da2\u0db1\u0dba \u0d89\u0dad\u0dcf \u0d85\u0dc0\u0db8 \u0db8\u0da7\u0dca\u0da7\u0db8\u0d9a \u0db4\u0dc0\u0dad\u0dd3",
    "\u0dc0\u0dd2\u0daf\u0dd4\u0dbd\u0dd2 \u0db4\u0dbb\u0dd2\u0db7\u0ddd\u0da2\u0db1\u0dba \u0d85\u0dc0\u0db8 \u0d9a\u0dbb \u0d9c\u0dd0\u0db1\u0dd3\u0db8\u0dda\u0daf\u0dd3 \u0db1\u0dd2\u0dc0\u0dc3\u0dda \u0d91\u0daf\u0dd2\u0db1\u0dd9\u0daf\u0dcf \u0db7\u0dcf\u0dc0\u0dd2\u0dad\u0dba\u0da7 \u0d9c\u0dd0\u0db1\u0dd9\u0db1 \u0dc0\u0dd2\u0daf\u0dd4\u0dbd\u0dd2 \u0d8b\u0db4\u0d9a\u0dbb\u0dab \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0d85\u0dc0\u0daf\u0dcf\u0db1\u0dba \u0dba\u0ddc\u0db8\u0dd4 \u0d9a\u0dd2\u0dbb\u0dd3\u0db8 \u0d89\u0dad\u0dcf \u0dc0\u0dd0\u0daf\u0d9c\u0dad\u0dca \u0db6\u0dc0 \u0db6\u0dbd\u0dc1\u0d9a\u0dca\u0dad\u0dd2 \u0dc0\u0dd2\u0dc1\u0dda\u0dc2\u0da5 \u0d86\u0da0\u0dcf\u0dbb\u0dca\u0dba \u0dad\u0dd2\u0dbd\u0d9a\u0dca \u0dc3\u0dd2\u0dba\u0db9\u0dbd\u0dcf\u0db4\u0dd2\u0da7\u0dd2\u0dba \u0db4\u0dd9\u0db1\u0dca\u0dc0\u0dcf \u0daf\u0dd9\u0dba\u0dd2.",
    "\"\u0dc0\u0dd2\u0daf\u0dd4\u0dbd\u0dd2 \u0d86\u0dbd\u0ddd\u0d9a\u0dba, \u0dbb\u0dd6\u0db4\u0dc0\u0dcf\u0dc4\u0dd2\u0db1\u0dd2\u0dba, \u0dc0\u0dd2\u0daf\u0dd4\u0dbd\u0dd2 \u0db4\u0d82\u0d9a\u0dcf \u0dc3\u0dc4 \u0dc1\u0dd3\u0dad\u0d9a\u0dbb\u0dab\u0dba\u0da7 \u0dad\u0db8\u0dba\u0dd2 \u0dbd\u0d82\u0d9a\u0dcf\u0dc0\u0dda \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0ddd \u0dc0\u0dd2\u0daf\u0dd4\u0dbd\u0dd2\u0dba \u0db7\u0dcf\u0dc0\u0dd2\u0dad \u0d9a\u0dbb\u0db1\u0dca\u0db1\u0dda. \u0d8b\u0daf\u0dcf\u0dc4\u0dbb\u0dab\u0dba\u0d9a\u0dca \u0dc0\u0dd2\u0daf\u0dd2\u0dc4\u0da7 \u0d9c\u0dad\u0dca\u0dad\u0db8 \u0dbb\u0dd9\u0daf\u0dd2 \u0dc3\u0ddd\u0daf\u0db1 \u0dba\u0db1\u0dca\u0dad\u0dca\u200d\u0dbb\u0dba, \u0dbb\u0dba\u0dd2\u0dc3\u0dca \u0d9a\u0dd4\u0d9a\u0dbb\u0dca \u0d91\u0d9a \u0dc0\u0d9c\u0dda \u0daf\u0dda\u0dc0\u0dbd\u0dca \u0d87\u0dad\u0dca\u0dad\u0da7\u0db8 \u0dad\u0dd2\u0dba\u0dd9\u0db1\u0dca\u0db1\u0dda \u0d9c\u0dd9\u0dc0\u0dbd\u0dca \u0dc0\u0dbd\u0dd2\u0db1\u0dca 50%\u0d9a\u0da7 \u0d85\u0da9\u0dd4 \u0dc3\u0d82\u0d9b\u0dca\u200d\u0dba\u0dcf\u0dc0\u0d9a \u0dad\u0db8\u0dba\u0dd2 \u0dad\u0dd2\u0dba\u0dd9\u0db1\u0dca\u0db1\u0dda. \u0dc3\u0db8\u0dd3\u0d9a\u0dca\u0dc2\u0dab \u0dc0\u0dbd\u0dd2\u0db1\u0dca \u0db4\u0dd9\u0db1\u0dca\u0db1\u0dda \u0d92\u0d9a\u0dba\u0dd2.\"",
    "\"\u0dc0\u0dd2\u0daf\u0dd4\u0dbd\u0dd2 \u0d86\u0dbd\u0ddd\u0d9a\u0dba \u0d9a\u0dc5\u0db8\u0db1\u0dcf\u0d9a\u0dbb\u0dab\u0dba \u0d9a\u0dd2\u0dbb\u0dd3\u0db8 \u0d85\u0dad\u0dd2\u0db1\u0dca \u0dbd\u0d82\u0d9a\u0dcf\u0dc0\u0dda \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dd2\u0db1\u0dca \u0dc4\u0ddc\u0db3 \u0db8\u0da7\u0dca\u0da7\u0db8\u0d9a \u0dc3\u0dd2\u0da7\u0dd2\u0db1\u0dc0\u0dcf. \u0dc0\u0dd2\u0daf\u0dd4\u0dbd\u0dd2\u0dba \u0dc3\u0db3\u0dc4\u0dcf \u0db7\u0dcf\u0dc0\u0dd2\u0dad\u0dcf \u0d9a\u0dbb\u0db1 \u0db6\u0dbd\u0dca\u0db6\u0dca \u0dc0\u0dbb\u0dca\u0d9c \u0d9c\u0dd0\u0db1 \u0db6\u0dd0\u0dbd\u0dd4\u0dc0\u0ddc\u0dad\u0dca \u0dc3\u0db8\u0dd3\u0d9a\u0dca\u0dc2\u0dab \u0dc0\u0dbd\u0dd2\u0db1\u0dca \u0dc4\u0dd9\u0dc5\u0dd2\u0dc0\u0dd9\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf \u0db1\u0dd2\u0dc0\u0dd9\u0dc3\u0dca \u0dc0\u0dbd\u0dd2\u0db1\u0dca \u0dc3\u0dd3\u0dba\u0dba\u0da7 80\u0d9a\u0dca \u0db4\u0db8\u0dab CFL \u0dc4\u0ddd LED \u0db6\u0dbd\u0dca\u0db6\u0dca \u0dc0\u0dbd\u0da7 \u0db8\u0dcf\u0dbb\u0dd4\u0dc0\u0dd9\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf \u0d9a\u0dd2\u0dba\u0dbd\u0dcf. \u0db6\u0ddc\u0dc4\u0ddc\u0db8 \u0dc3\u0dd4\u0dc5\u0dd4 \u0db4\u0dca\u200d\u0dbb\u0db8\u0dcf\u0dab\u0dba\u0d9a\u0dca \u0dad\u0db8\u0dba\u0dd2 \u0db4\u0dbb\u0dab \u0dc3\u0dd4\u0dad\u0dca\u200d\u0dbb\u0dd2\u0d9a\u0dcf \u0dbd\u0dcf\u0db8\u0dca\u0db4\u0dd4 \u0dad\u0dd2\u0dba\u0dd9\u0db1\u0dca\u0db1\u0dda.\"",
    "\"\u0db1\u0dd2\u0dc0\u0dd9\u0dc3\u0dca \u0dc0\u0dbd \u0dc0\u0dd2\u0dc1\u0dcf\u0dbd \u0dad\u0dd2\u0dbb \u0dc3\u0dc4\u0dd2\u0dad \u0dbb\u0dd6\u0db4\u0dc0\u0dcf\u0dc4\u0dd2\u0db1\u0dd2\u0dba\u0d9a\u0dca \u0db7\u0dcf\u0dc0\u0dd2\u0dad\u0dcf \u0db1\u0ddc\u0d9a\u0dbb \u0dc3\u0dd2\u0da7\u0dd3\u0db8\u0dd9\u0db1\u0dca \u0dc0\u0dd2\u0daf\u0dd4\u0dbd\u0dd2\u0dba \u0dc0\u0dd0\u0dba\u0dc0\u0dd3\u0db8 \u0dc3\u0dd2\u0db8\u0dcf \u0d9a\u0dbb \u0d9c\u0dad \u0dc4\u0dd0\u0d9a\u0dd2\u0dba\u0dd2. \u0db8\u0ddc\u0d9a\u0daf \u0d86\u0dc3\u0db1\u0dca\u0db1 \u0dc0\u0dc1\u0dba\u0dd9\u0db1\u0dca \u0dc3\u0dd2\u0dba\u0dbd\u0dd4\u0db8 \u0dbb\u0dd6\u0db4\u0dc0\u0dcf\u0dc4\u0dd2\u0db1\u0dd3  \u0db4\u0dbb\u0dd2\u0dc0\u0dbb\u0dca\u0dad\u0db1\u0dba \u0dc0\u0dd9\u0dbd\u0dcf \u0d89\u0dc0\u0dbb\u0dba\u0dd2 LED \u0dad\u0dcf\u0d9a\u0dca\u0dc2\u0dab\u0dba\u0da7. \u0dad\u0dc0\u0dad\u0dca \u0db6\u0ddc\u0dc4\u0ddd \u0dc3\u0dd4\u0dc5\u0dd4 \u0dbb\u0dd6\u0db4\u0dc0\u0dcf\u0dc4\u0dd2\u0db1\u0dd3 \u0db4\u0dca\u200d\u0dbb\u0db8\u0dcf\u0dab\u0dba\u0d9a\u0dca \u0dad\u0db8\u0dba\u0dd2 \u0db4\u0dd0\u0dbb\u0dab\u0dd2 \u0dad\u0dcf\u0d9a\u0dca\u0dc2\u0dab\u0dba\u0dda \u0d92\u0dc0\u0dcf \u0dad\u0dd2\u0dba\u0dd9\u0db1\u0dca\u0db1\u0dda. \u0dbd\u0d82\u0d9a\u0dcf\u0dc0\u0dda \u0dbb\u0dd6\u0db4\u0dc0\u0dcf\u0dc4\u0dd2\u0db1\u0dd3 \u0db7\u0dcf\u0dc0\u0dd2\u0dad\u0dba \u0dc3\u0dd2\u0dba\u0dba\u0da7 \u0dc3\u0dd2\u0dba\u0dba\u0dba\u0dd2 \u0d85\u0db4\u0dda \u0dbb\u0da7\u0dda. \u0dc4\u0dd0\u0db8 \u0d9c\u0dd9\u0daf\u0dbb\u0d9a\u0db8 \u0dbb\u0dd6\u0db4\u0dc0\u0dcf\u0dc4\u0dd2\u0db1\u0dd2\u0dba\u0d9a\u0dca \u0dad\u0dd2\u0dba\u0dd9\u0db1\u0dc0\u0dcf.\"",
    "\"\u0d85\u0dc0\u0dc3\u0db1\u0dca \u0dc0\u0dbb\u0da7 \u0dc3\u0dd2\u0daf\u0dd4\u0d9a\u0dc5 \u0dc3\u0d82\u0d9b\u0dca\u200d\u0dba\u0dcf \u0dbd\u0dda\u0d9b\u0db1\u0dba\u0db1\u0dca \u0d85\u0db1\u0dd4\u0dc0 \u0dbb\u0da7\u0dda \u0db1\u0dd2\u0dc0\u0dd9\u0dc3\u0dca \u0dc0\u0dbd\u0dd2\u0db1\u0dca \u0dc3\u0dd2\u0dba\u0dba\u0da7 70\u0d9a \u0db4\u0db8\u0dab \u0d91\u0d9a\u0dca \u0dc0\u0dd2\u0daf\u0dd4\u0dbd\u0dd2 \u0db4\u0d82\u0d9a\u0dcf\u0dc0\u0d9a\u0dca \u0dc4\u0ddd \u0dad\u0dd2\u0dba\u0dd9\u0db1\u0dc0\u0dcf. \u0dc0\u0dd2\u0daf\u0dd4\u0dbd\u0dd2 \u0db4\u0d82\u0d9a\u0dcf \u0d85\u0dad\u0dd2\u0db1\u0dca \u0db6\u0dd0\u0dbd\u0dd4\u0dc0\u0db8 \u0dc3\u0dd2\u0dc0\u0dd2\u0dbd\u0dd2\u0db8\u0dda \u0dc3\u0dc0\u0dd2\u0d9a\u0dbb\u0db1 \u0dc0\u0dd2\u0daf\u0dd4\u0dbd\u0dd2 \u0db4\u0d82\u0d9a\u0dcf\u0dc0\u0d9a\u0da7 \u0dba\u0db1 \u0dc0\u0dd2\u0daf\u0dd4\u0dbd\u0dd2\u0dba\u0dd9\u0db1\u0dca \u0dc3\u0dd3\u0dba\u0dba\u0da7 50\u0d9a\u0dca \u0db4\u0db8\u0dab\u0dba\u0dd2 \u0da7\u0dda\u0db6\u0dbd\u0dca \u0dc0\u0dd2\u0daf\u0dd4\u0dbd\u0dd2 \u0db4\u0d82\u0d9a\u0dcf\u0dc0\u0d9a\u0dca \u0dc3\u0db3\u0dc4\u0dcf \u0dc0\u0dd0\u0dba \u0dc0\u0db1\u0dca\u0db1\u0dda. \u0dc4\u0dda\u0dad\u0dd4\u0dc0 \u0da7\u0dda\u0db6\u0dbd\u0dca \u0dc6\u0dd1\u0db1\u0dca \u0dc3\u0dc4, \u0db6\u0dd2\u0dad\u0dca\u0dad\u0dd2\u0dc0\u0dbd \u0dc3\u0dc0\u0dd2\u0d9a\u0dbb\u0db1 \u0db4\u0d82\u0d9a\u0dcf\u0dc0\u0dbd \u0db8\u0ddd\u0da7\u0dbb\u0dba \u0db4\u0ddc\u0da9\u0dd2. \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dd2\u0db1\u0dca\u0da7 \u0dc4\u0dd0\u0d9a\u0dd2\u0dba\u0dcf\u0dc0\u0d9a\u0dca \u0dad\u0dd2\u0dba\u0dd9\u0db1\u0dc0\u0db1\u0db8\u0dca \u0db8\u0dd2\u0dbd\u0daf\u0dd3 \u0d9c\u0dd0\u0db1\u0dd3\u0db8\u0dda\u0daf\u0dd3 \u0dc3\u0dd2\u0dc0\u0dd2\u0dbd\u0dd2\u0db8\u0dca \u0dc0\u0dd2\u0daf\u0dd4\u0dbd\u0dd2 \u0db4\u0d82\u0d9a\u0dcf\u0dc0\u0d9a\u0dca \u0dc0\u0dd9\u0db1\u0dd4\u0dc0\u0da7 \u0db8\u0dda\u0dc3\u0dba \u0db8\u0dad \u0dad\u0db6\u0db1 \u0dc0\u0dd2\u0daf\u0dd4\u0dbd\u0dd2 \u0db4\u0d82\u0d9a\u0dcf\u0dc0\u0d9a\u0dca \u0dc4\u0ddd \u0db6\u0dd2\u0dad\u0dca\u0dad\u0dd2\u0dba\u0dda \u0dc3\u0dc0\u0dd2\u0d9a\u0dc5 \u0dc4\u0dd0\u0d9a\u0dd2 \u0dc0\u0dd2\u0daf\u0dd4\u0dbd\u0dd2 \u0db4\u0d82\u0d9a\u0dcf\u0dc0\u0d9a\u0dca \u0dad\u0db8\u0dba\u0dd2 \u0db8\u0dd2\u0dbd\u0daf\u0dd3 \u0d9c\u0dad \u0dba\u0dd4\u0dad\u0dca\u0dad\u0dda. \u0d92\u0d9a\u0dd9\u0db1\u0dca 50%\u0d9a\u0dca \u0dc0\u0dd2\u0daf\u0dd4\u0dbd\u0dd2 \u0d89\u0dad\u0dd2\u0dbb\u0dd2\u0dba\u0d9a\u0dca \u0dc3\u0dd2\u0daf\u0dd4\u0d9a\u0dbb \u0d9c\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca.\"",
    "\"\u0dbd\u0d82\u0d9a\u0dcf\u0dc0\u0dda \u0dc1\u0dd3\u0dad\u0d9a\u0dbb\u0dab \u0dad\u0dd2\u0dba\u0dd9\u0db1\u0dca\u0db1\u0dda \u0db1\u0dd2\u0dc0\u0dd9\u0dc3\u0dca \u0dad\u0dd2\u0dba\u0dd9\u0db1\u0dca\u0db1\u0dda  60-65%\u0d9a\u0dca \u0dc0\u0d9c\u0dda \u0db4\u0dca\u200d\u0dbb\u0db8\u0dcf\u0dab\u0dba\u0d9a\u0dca. \u0d85\u0da9\u0dd4 \u0d85\u0daf\u0dcf\u0dba\u0db8\u0dca \u0dad\u0dd2\u0dba\u0dd9\u0db1 \u0db6\u0ddc\u0dc4\u0ddd \u0db1\u0dd2\u0dc0\u0dd9\u0dc3\u0dca\u0dc0\u0dbd \u0dc1\u0dd2\u0dad\u0d9a\u0dbb\u0dab \u0db1\u0dd0\u0dc4\u0dd0. \u0dc1\u0dd3\u0dad\u0d9a\u0dbb\u0dab\u0dc0\u0dbd \u0dad\u0dcf\u0d9a\u0dca\u0dc2\u0dab\u0dba \u0db4\u0dc3\u0dd4\u0d9c\u0dd2\u0dba \u0d85\u0dc0\u0dd4\u0dbb\u0dd4\u0daf\u0dd4 10 \u0dad\u0dd4\u0dbd\u0daf\u0dd3 \u0dc0\u0dd2\u0dc1\u0dcf\u0dbd \u0dc0\u0dd9\u0db1\u0dc3\u0dca\u0d9a\u0db8\u0d9a\u0da7 \u0db7\u0dcf\u0da2\u0db1\u0dba \u0dc0\u0dd4\u0db1\u0dcf. \u0dc0\u0dbb\u0dca\u0dad\u0db8\u0dcf\u0db1\u0dba\u0dda \u0dc1\u0dd3\u0dad\u0d9a\u0dbb\u0dab \u0dc0\u0dbd \u0dad\u0dd2\u0dba\u0dd9\u0db1\u0dca\u0db1\u0dda \u0d89\u0db1\u0dca\u0dc0\u0dbb\u0dca\u0da7\u0dbb\u0dca \u0d9a\u0dd2\u0dba\u0db1 \u0dad\u0dcf\u0d9a\u0dca\u0dc2\u0dab\u0dba\u0dba\u0dd2.\"",
    "\"\u0db4\u0dd0\u0dbb\u0dab\u0dd2 \u0dad\u0dcf\u0d9a\u0dca\u0dc2\u0dab\u0dba \u0dc3\u0dc4\u0dd2\u0dad \u0dc1\u0dd3\u0dad\u0d9a\u0dbb\u0dab\u0dba\u0d9a \u0db8\u0dd2\u0dbd \u0dc3\u0dc4 \u0db1\u0dc0 \u0dc1\u0dd3\u0dad\u0d9a\u0dbb\u0dab\u0dba\u0d9a \u0db8\u0dd2\u0dbd \u0dc3\u0db8\u0d9c \u0dc3\u0dd0\u0dc3\u0daf\u0dd3\u0db8\u0dda\u0daf\u0dd3 \u0d91\u0dba \u0dc3\u0dd3\u0dba\u0dba\u0da7 30-40\u0dad\u0dca \u0db8\u0dd2\u0dbd \u0dc0\u0dd0\u0da9\u0dd2\u0dba\u0dd2. \u0d92 \u0dc0\u0d9c\u0dda \u0dc0\u0dd2\u0daf\u0dd4\u0dbd\u0dd2 \u0db7\u0dcf\u0dc0\u0dd2\u0dad\u0dba \u0dc3\u0dd3\u0dba\u0dba\u0da7 30-40\u0dad\u0dca \u0d85\u0dad\u0dbb \u0db4\u0dca\u200d\u0dbb\u0db8\u0dcf\u0dab\u0dba\u0d9a\u0dca \u0d85\u0da9\u0dd4\u0dba\u0dd2. \u0dc3\u0dcf\u0db8\u0dcf\u0db1\u0dca\u200d\u0dba\u0dba \u0db1\u0dd2\u0dc0\u0dd9\u0dc3\u0dca\u0dc0\u0dbd \u0dad\u0dd2\u0dba\u0dd9\u0db1 \u0db4\u0dd0\u0dbb\u0dab\u0dd2 \u0dad\u0dcf\u0d9a\u0dca\u0dc2\u0dab\u0dba \u0dc3\u0dc4\u0dd2\u0dad \u0daf\u0ddc\u0dbb \u0daf\u0dd9\u0d9a\u0dda \u0dc1\u0dd3\u0dad\u0d9a\u0dbb\u0dab\u0dba\u0d9a\u0dca \u0db8\u0dcf\u0dc3\u0dd2\u0d9a\u0dc0 \u0dc0\u0dd2\u0daf\u0dd4\u0dbd\u0dd2 \u0d92\u0d9a\u0d9a 80\u0d9a\u0dca \u0dc0\u0dd2\u0dad\u0dbb \u0db7\u0dcf\u0dc0\u0dd2\u0dad \u0d9a\u0dbb\u0db1\u0dc0\u0dcf. \u0d85\u0dbd\u0dd4\u0dad\u0dca \u0dad\u0dcf\u0d9a\u0dca\u0dc2\u0dab\u0dba\u0dda\u0daf\u0dd3 \u0d95\u0d9a \u0dc0\u0dd2\u0daf\u0dd4\u0dbd\u0dd2 \u0db4\u0dbb\u0dd2\u0db7\u0ddd\u0da2\u0db1\u0dba \u0d92\u0d9a\u0d9a 45\u0d9a\u0dca \u0dc0\u0d9c\u0dda \u0d85\u0da9\u0dd4 \u0dc0\u0dd9\u0db1\u0dc0\u0dcf. \u0db1\u0dc0 \u0dad\u0dcf\u0d9a\u0dca\u0dc2\u0dab\u0dba \u0dc3\u0dc4\u0dd2\u0dad \u0dc1\u0dd3\u0dad\u0d9a\u0dbb\u0dab\u0dba\u0d9a\u0dca \u0db8\u0dd2\u0dbd\u0daf\u0dd3 \u0d9c\u0db1\u0dca\u0db1 \u0dba\u0db1 \u0db8\u0dd4\u0daf\u0dbd \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dcf\u0da7 \u0daf\u0dbb\u0dcf \u0d9c\u0db1\u0dca\u0db1 \u0db4\u0dd4\u0dbd\u0dd4\u0dc0\u0db1\u0dca\u0db1\u0db8\u0dca \u0d91\u0dba \u0dc0\u0da7\u0dd2\u0db1\u0dcf\u0d9a\u0db8\u0d9a\u0dca.\"",
    "\"\u0dbb\u0da2\u0dba \u0db4\u0dd0\u0dad\u0dca\u0dad\u0dd9\u0db1\u0dca \u0db4\u0dca\u200d\u0dbb\u0dad\u0dd2\u0db4\u0dad\u0dca\u0dad\u0dd2\u0db8\u0dba \u0dc0\u0dc1\u0dba\u0dd9\u0db1\u0dca \u0dc0\u0d9c\u0d9a\u0dd3\u0db8\u0d9a\u0dca \u0dad\u0dd2\u0dba\u0dd9\u0db1\u0dc0\u0dcf \u0db8\u0dd9\u0dad\u0dd0\u0db1\u0daf\u0dd3 \u0d89\u0da7\u0dd4\u0dc0\u0dd9\u0db1\u0dca\u0db1. \u0dc0\u0dd2\u0dc1\u0dda\u0dc2\u0dba\u0dd9\u0db1\u0dca \u0d89\u0db1\u0dca\u0dc0\u0dbb\u0dca\u0da7\u0dbb\u0dca \u0dad\u0dcf\u0d9a\u0dca\u0dc2\u0dab\u0dba \u0d87\u0dad\u0dd2 \u0dc1\u0dd3\u0dad\u0d9a\u0dbb\u0dab\u0dba\u0d9a \u0db8\u0dd2\u0dbd \u0dc3\u0dcf\u0db8\u0dcf\u0db1\u0dca\u200d\u0dba \u0dc1\u0dd3\u0dad\u0d9a\u0dbb\u0dab\u0dba\u0d9a \u0db8\u0dd2\u0dbd \u0dc3\u0db8\u0d9c \u0dc3\u0dd0\u0dc3\u0daf\u0dd3\u0db8\u0dda\u0daf\u0dd3 40%\u0d9a\u0dca \u0db4\u0db8\u0dab \u0dc0\u0dd0\u0da9\u0dd2 \u0db1\u0dd2\u0dc3\u0dcf \u0d91\u0dba \u0dbb\u0da2\u0dba \u0dc3\u0dc4 \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dcf \u0db6\u0dd9\u0daf\u0dcf \u0d9c\u0db1\u0dca\u0db1 \u0dc4\u0dd0\u0d9a\u0dd2\u0db1\u0db8\u0dca \u0d85\u0db4\u0dd2\u0da7 \u0d94\u0db4\u0dca\u0db4\u0dd4 \u0d9a\u0dbb\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca \u0dbb\u0da2\u0dba \u0daf\u0dbb\u0db1\u0dd4 \u0dbd\u0db6\u0db1 \u0dc3\u0dc4\u0db1\u0dcf\u0db0\u0dcf\u0dbb\u0dba\u0dda \u0db4\u0dca\u200d\u0dbb\u0dad\u0dd2\u0dbd\u0dcf\u0db7\u0dba \u0d9c\u0ddc\u0da9\u0d9a\u0dca \u0dc0\u0dd0\u0da9\u0dd2\u0dba\u0dd2 \u0d9a\u0dd2\u0dba\u0dbd\u0dcf.\"",
    "\"\u0d91\u0dad\u0d9a\u0ddc\u0da7 \u0da2\u0dcf\u0dad\u0dd2\u0d9a \u0dc0\u0dc1\u0dba\u0dd9\u0db1\u0dca \u0da9\u0dd3\u0dc3\u0dbd\u0dca \u0db8\u0d9c\u0dd2\u0db1\u0dca \u0dc3\u0dd2\u0daf\u0dd4\u0d9a\u0dbb\u0db1 \u0dc0\u0dd2\u0daf\u0dd4\u0dbd\u0dd2 \u0d8b\u0dad\u0dca\u0db4\u0dcf\u0daf\u0db1\u0dba \u0dc3\u0dd3\u0db8\u0dcf \u0dc0\u0dd9\u0db1\u0dc0\u0dcf. \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dcf \u0d9c\u0dd9\u0dc0\u0db1 \u0db8\u0dd2\u0dbd\u0da7 \u0dc0\u0da9\u0dcf \u0dc0\u0dd0\u0da9\u0dd2 \u0d9c\u0dab\u0db1\u0d9a\u0dca \u0d89\u0dad\u0dd4\u0dbb\u0dd4\u0dc0\u0dd9\u0db1\u0dc0\u0dcf \u0dc0\u0dd2\u0daf\u0dd4\u0dbd\u0dd2 \u0da2\u0db1\u0db1\u0dba \u0dc3\u0db3\u0dc4\u0dcf \u0dc0\u0dd0\u0dba \u0d9a\u0dd9\u0dbb\u0dd9\u0db1 \u0da9\u0dd3\u0dc3\u0dbd\u0dca \u0dbd\u0dd3\u0da7\u0dbb\u0dba\u0d9a\u0dca \u0d89\u0dad\u0dd4\u0dbb\u0dd4 \u0d9a\u0dd2\u0dbb\u0dd3\u0db8 \u0db8\u0d9c\u0dd2\u0db1\u0dca. \u0db8\u0ddc\u0d9a\u0daf \u0dc0\u0dd2\u0daf\u0dd4\u0dbd\u0dd2\u0dba \u0d89\u0dad\u0dd2\u0dbb\u0dd2 \u0d9a\u0dd2\u0dbb\u0dd3\u0db8 \u0d89\u0dad\u0dd2\u0dbb\u0dd2 \u0dc0\u0db1\u0dca\u0db1\u0dda \u0db8\u0dd2\u0dbd \u0d85\u0db0\u0dd2\u0d9a\u0dad\u0db8 \u0dc0\u0dd2\u0daf\u0dd4\u0dbd\u0dd2 \u0db6\u0dbd\u0dcf\u0d9c\u0dcf\u0dbb\u0dba\u0dd9\u0db1\u0dca. \u0d91\u0dad\u0d9a\u0ddc\u0da7 \u0db8\u0dd2\u0dbd \u0d85\u0db0\u0dd2\u0d9a\u0db8 \u0dc0\u0dd2\u0daf\u0dd4\u0dbd\u0dd2 \u0db6\u0dbd\u0dcf\u0d9c\u0dcf\u0dbb\u0dba\u0dda \u0db1\u0dd2\u0dc2\u0dca\u0db4\u0dcf\u0daf\u0db1 \u0dc0\u0dd2\u0dba\u0daf\u0db8 \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dcf \u0d9c\u0dd9\u0dc0\u0db1 \u0d9c\u0dab\u0db1\u0da7 \u0dc0\u0da9\u0dcf \u0dc0\u0dd0\u0da9\u0dd2\u0dba\u0dd2. \u0d91\u0dba \u0db8\u0db8 \u0db4\u0db8\u0dab\u0d9a\u0dca \u0db1\u0ddc\u0dc0\u0dd9\u0dba\u0dd2 \u0dc3\u0dd4\u0db1\u0dd2\u0dad\u0dca\u200d\u0dba \u0db6\u0dbd\u0dc1\u0d9a\u0dca\u0dad\u0dd2 \u0d85\u0db0\u0dd2\u0d9a\u0dcf\u0dbb\u0dd2\u0dba\u0dad\u0dca \u0db4\u0dd9\u0db1\u0dca\u0db1\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf \u0db8\u0dda \u0d9c\u0dd0\u0db1.\"",
    "\"\u0d85\u0dc0\u0dd4\u0dbb\u0dd4\u0daf\u0dd4 20\u0d9a\u0dca \u0dc0\u0dd2\u0dad\u0dbb \u0db7\u0dcf\u0dc0\u0dd2\u0dad \u0d9a\u0dc5 \u0dc1\u0dd3\u0dad\u0d9a\u0dbb\u0dab \u0db8\u0dcf\u0dbb\u0dd4 \u0d9a\u0dbb\u0db1\u0dca\u0db1 \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0dd2\u0db1\u0dca \u0daf\u0dd0\u0db1\u0dca \u0dc3\u0dd2\u0dad\u0db1\u0dc0\u0dcf \u0d92\u0dc0\u0dcf\u0dba\u0dda \u0d91\u0db1 \u0d87\u0dad\u0dd0\u0db8\u0dca \u0d9c\u0dd0\u0da7\u0dbd\u0dd4\u0dad\u0dca \u0d91\u0d9a\u0dca\u0d9a. \u0d92 \u0db1\u0dd2\u0dc3\u0dcf \u0db8\u0dda \u0dc3\u0dc4\u0db1\u0dba \u0daf\u0dd9\u0db1\u0dca\u0db1 \u0db4\u0dd4\u0dbd\u0dd4\u0dc0\u0db1\u0dca\u0db1\u0db8\u0dca \u0dc0\u0dd2\u0daf\u0dd4\u0dbd\u0dd2 \u0db1\u0dd2\u0dc2\u0dca\u0db4\u0dcf\u0daf\u0db1\u0dba\u0da7 \u0dc0\u0dd0\u0dba\u0dc0\u0dd9\u0db1 \u0db8\u0dd4\u0daf\u0dbd \u0d89\u0dad\u0dd2\u0dbb\u0dd2 \u0d9a\u0dbb\u0db1\u0dca\u0db1 \u0dc4\u0dd0\u0d9a\u0dd2\u0dba\u0dcf\u0dc0 \u0dbd\u0dd0\u0db6\u0dd9\u0db1\u0dc0\u0dcf \u0dc0\u0d9c\u0dda\u0db8 \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a\u0dba\u0da7\u0dad\u0dca \u0dc3\u0dc4\u0db1\u0dba\u0d9a\u0dca \u0dbd\u0dd0\u0db6\u0dd9\u0db1\u0dc0\u0dcf.\"",
    "\u2018\u0dc0\u0dd2\u0daf\u0dd4\u0dbd\u0dd2 \u0d8b\u0db4\u0d9a\u0dbb\u0dab \u0db8\u0dd2\u0dbd\u0daf\u0dd3 \u0d9c\u0dd0\u0db1\u0dd3\u0db8\u0dda\u0daf\u0dd3 \u0db8\u0dd2\u0dbd \u0d9c\u0dd0\u0db1 \u0dc0\u0dd2\u0dad\u0dbb\u0d9a\u0dca \u0db1\u0ddc\u0dc0\u0dd9\u0dba\u0dd2, \u0db8\u0dda \u0d9c\u0dd0\u0db1\u0dad\u0dca \u0dc3\u0dd2\u0dad\u0db1\u0dca\u0db1\u2019",
    "\"\u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd \u0db4\u0dcf\u0dbd\u0db1\u0dba \u0d9a\u0dd2\u0dbb\u0dd3\u0db8, \u0db1\u0dd2\u0dc0\u0dc3\u0d9a\u0da7 \u0d85\u0dc0\u0dc1\u0dca\u200d\u0dba \u0dc0\u0dd2\u0daf\u0dd4\u0dbd\u0dd2 \u0d8b\u0db4\u0d9a\u0dbb\u0dab \u0db8\u0dd2\u0dbd\u0daf\u0dd3 \u0d9c\u0dd0\u0db1\u0dd3\u0db8\u0dda\u0daf\u0dd3 \u0dc0\u0dd0\u0da9\u0dd2 \u0d85\u0dc0\u0db0\u0dcf\u0db1\u0dba\u0d9a\u0dca \u0dba\u0ddc\u0db8\u0dd4 \u0d9a\u0dc5 \u0dba\u0dd4\u0dad\u0dd4 \u0d85\u0dad\u0dca\u200d\u0dba\u0dc0\u0dc1\u0dca\u200d\u0dba \u0d9a\u0dbb\u0dd4\u0dab\u0d9a\u0dca \u0db6\u0dc0 \u0db6\u0dbd\u0dc1\u0d9a\u0dca\u0dad\u0dd2 \u0db4\u0dd2\u0dbd\u0dd2\u0db6\u0db3 \u0d8b\u0db4\u0daf\u0dda\u0dc1\u0d9a, \u0dc0\u0dbb\u0dbd\u0dad\u0dca \u0dc0\u0dd2\u0daf\u0dd4\u0dbd\u0dd2 \u0d89\u0d82\u0da2\u0dd2\u0db1\u0dda\u0dbb\u0dd4 \u0db1\u0daf\u0dd3\u0dbb \u0dc0\u0dd2\u0da2\u0dda\u0dc3\u0dd2\u0d82\u0dc4 \u0db4\u0dc0\u0dc3\u0dba\u0dd2.",
    "\u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc3\u0dda\u0dc0\u0dba \u0dc0\u0dd9\u0dad \u0d85\u0daf\u0dc4\u0dc3\u0dca \u0daf\u0d9a\u0dca\u0dc0\u0db8\u0dd2\u0db1\u0dca \u0d94\u0dc4\u0dd4 \u0dc3\u0db3\u0dc4\u0db1\u0dca \u0d9a\u0dbd\u0dda \u0dc0\u0dd2\u0daf\u0dd4\u0dbd\u0dd2 \u0d8b\u0db4\u0d9a\u0dbb\u0dab \u0db8\u0dd2\u0dbd\u0daf\u0dd3 \u0d9c\u0dd0\u0db1\u0dd3\u0db8\u0dda\u0daf\u0dd3 \u0db8\u0dd2\u0dbd \u0dc3\u0dc4 \u0d89\u0db1\u0dca \u0dbd\u0dd0\u0db6\u0dd9\u0db1 \u0db4\u0dc4\u0dc3\u0dd4\u0d9a\u0db8\u0dca \u0dc0\u0dbd\u0da7 \u0d85\u0dc0\u0daf\u0dcf\u0db1\u0dba \u0dba\u0ddc\u0db8\u0dd4 \u0d9a\u0dbb\u0db1\u0dc0\u0dcf \u0dc3\u0dda\u0db8 \u0dad\u0dc0\u0dad\u0dca \u0d91\u0d9a\u0dca \u0d9a\u0dbb\u0dd4\u0dab\u0d9a\u0dca \u0dc3\u0db3\u0dc4\u0dcf \u0da2\u0db1\u0dad\u0dcf\u0dc0 \u0dc3\u0dd2\u0dba \u0d85\u0dc0\u0daf\u0dcf\u0db1\u0dba \u0dba\u0ddc\u0db8\u0dd4 \u0d9a\u0dd2\u0dbb\u0dd3\u0db8 \u0dc0\u0dd0\u0daf\u0d9c\u0dad\u0dca \u0db6\u0dc0\u0dba\u0dd2.",
    "\u0d9c\u0dd9\u0daf\u0dbb\u0da7 \u0d85\u0dc0\u0dc1\u0dca\u200d\u0dba \u0dc0\u0dd2\u0daf\u0dd4\u0dbd\u0dd2 \u0d8b\u0db4\u0d9a\u0dbb\u0dab \u0db8\u0dd2\u0dbd\u0daf\u0dd3 \u0d9c\u0dd0\u0db1\u0dd3\u0db8\u0dda\u0daf\u0dd3 \u0d92\u0dc0\u0dcf\u0dba\u0dd9\u0db1\u0dca \u0dbd\u0dd0\u0db6\u0dd9\u0db1 \u0db4\u0dc4\u0dc3\u0dd4\u0d9a\u0db8\u0dca \u0dc3\u0dc4 \u0db8\u0dd2\u0dbd\u0da7 \u0d85\u0db8\u0dad\u0dbb\u0dc0 \u0db6\u0dbd\u0dc1\u0d9a\u0dca\u0dad\u0dd2 \u0d9a\u0dcf\u0dbb\u0dca\u0dba\u0d9a\u0dca\u200d\u0dc2\u0db8\u0dad\u0dcf\u0dc0\u0dba \u0db4\u0dd2\u0dc5\u0dd2\u0db6\u0db3 \u0dc0\u0dd2\u0dc1\u0dda\u0dc2 \u0d85\u0dc0\u0db0\u0dcf\u0db1\u0dba\u0d9a\u0dca \u0dba\u0ddc\u0db8\u0dd4 \u0d9a\u0dc5 \u0dba\u0dd4\u0dad\u0dd4 \u0db6\u0dc0 \u0dc0\u0dbb\u0dbd\u0dad\u0dca \u0dc0\u0dd2\u0daf\u0dd4\u0dbd\u0dd2 \u0d89\u0d82\u0da2\u0dd2\u0db1\u0dda\u0dbb\u0dd4 \u0db1\u0daf\u0dd3\u0dbb \u0dc0\u0dd2\u0da2\u0dda\u0dc3\u0dd2\u0d82\u0dc4 \u0db4\u0dd9\u0db1\u0dca\u0dc0\u0dcf \u0daf\u0dd9\u0dba\u0dd2.",
    "\"\u0d91\u0db8\u0dd9\u0db1\u0dca\u0db8 \u0d9c\u0dd8\u0dc4\u0dc3\u0dca\u0dad \u0dc0\u0dd2\u0daf\u0dd4\u0dbd\u0dd2 \u0d8b\u0db4\u0d9a\u0dbb\u0dab \u0dc3\u0db3\u0dc4\u0dcf \u0dc0\u0dd0\u0dba \u0d9a\u0dd2\u0dbb\u0dd3\u0db8\u0da7 \u0dc3\u0dd2\u0daf\u0dd4\u0dc0\u0db1 \u0db4\u0dc0\u0dad\u0dca\u0dc0\u0dcf\u0d9c\u0dd9\u0db1 \u0dba\u0dcf\u0db8\u0dda \u0db4\u0dd2\u0dbb\u0dd2\u0dc0\u0dd0\u0dba \u0d9c\u0dd0\u0db1\u0daf \u0d85\u0dc0\u0db0\u0dcf\u0db1\u0dba \u0dba\u0ddc\u0db8\u0dd4 \u0d9a\u0dd2\u0dbb\u0dd3\u0db8 \u0d89\u0dad\u0dcf \u0dc0\u0dd0\u0daf\u0d9c\u0dad\u0dca.\"",
    "\"\u0d92 \u0dc0\u0d9c\u0dda\u0db8 \u0d9c\u0dd9\u0daf\u0dbb\u0da7 \u0dc1\u0dd3\u0dad\u0d9a\u0dbb\u0dab\u0dba\u0d9a\u0dca, \u0dc0\u0dcf\u0dba\u0dd4 \u0dc3\u0db8\u0dd3\u0d9a\u0dbb\u0dab \u0dba\u0db1\u0dca\u0dad\u0dca\u200d\u0dbb\u0dba\u0d9a\u0dca \u0dc0\u0dd0\u0db1\u0dd2 \u0daf\u0dd9\u0dba\u0d9a\u0dca \u0db8\u0dd2\u0dbd\u0daf\u0dd3 \u0d9c\u0db1\u0dca\u0db1\u0dcf \u0dc0\u0dd2\u0da7 \u0d91\u0dba \u0dad\u0db8\u0db1\u0dca\u0d9c\u0dda \u0d85\u0dc0\u0dc1\u0dca\u200d\u0dba\u0dad\u0dcf\u0dc0\u0dba\u0da7 \u0d9c\u0dd0\u0dbd\u0db4\u0dd9\u0db1\u0dc0\u0dcf \u0daf \u0dba\u0db1\u0dca\u0db1 \u0d9c\u0dd0\u0db1 \u0d85\u0dc0\u0db0\u0dcf\u0db1\u0dba \u0dba\u0ddc\u0db8\u0dd4 \u0d9a\u0dd2\u0dbb\u0dd3\u0db8 \u0dc0\u0dd0\u0daf\u0d9c\u0dad\u0dca. \u0dc3\u0dbd\u0dca\u0dbd\u0dd2 \u0dad\u0dd2\u0db6\u0dd4\u0db1\u0dcf \u0d9a\u0dd2\u0dba\u0dbd \u0d9a\u0da9\u0dda \u0dad\u0dd2\u0dba\u0dd9\u0db1 \u0dbd\u0ddc\u0d9a\u0dd4\u0db8 \u0dc1\u0dd3\u0dad\u0d9a\u0dbb\u0dab\u0dba \u0d9c\u0dd9\u0db1\u0dbd\u0dca\u0dbd\u0dcf \u0d9c\u0dd9\u0daf\u0dbb \u0dad\u0dd2\u0dba\u0dcf \u0d9c\u0db1\u0dca\u0db1\u0dda \u0db1\u0dd0\u0dad\u0dd2\u0dc0 \u0d85\u0dc0\u0dc1\u0dca\u200d\u0dba\u0dad\u0dcf\u0dc0\u0dba\u0da7 \u0d9c\u0dd0\u0dbd\u0db4\u0dd9\u0db1 \u0d91\u0d9a\u0d9a\u0dca \u0db8\u0dd2\u0dbd\u0daf\u0dd3 \u0d9c\u0db1\u0dca\u0db1.\"",
    "\u0db1\u0dd2\u0dc0\u0dc3\u0dda \u0d87\u0dad\u0dd2 \u0dc0\u0dd2\u0daf\u0dd4\u0dbd\u0dd2 \u0d8b\u0db4\u0d9a\u0dbb\u0dab \u0db4\u0dcf\u0dbd\u0db1\u0dba \u0d9a\u0dd2\u0dbb\u0dd3\u0db8\u0da7 \u0dc3\u0dca\u0db8\u0dcf\u0dbb\u0dca\u0da7\u0dca \u0dad\u0dcf\u0d9a\u0dca\u0dc2\u0dab\u0dba \u0dba\u0ddc\u0daf\u0dcf \u0d9c\u0dd0\u0db1\u0dd3\u0db8 \u0d85\u0daf \u0dbd\u0ddd\u0d9a\u0dba\u0dda \u0db6\u0ddc\u0dc4\u0ddd \u0dbb\u0da7\u0dc0\u0dbd \u0dc3\u0dd2\u0daf\u0dd4\u0dc0\u0db1 \u0daf\u0dd9\u0dba\u0d9a\u0dca \u0dc0\u0dd4\u0dc0\u0dad\u0dca \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0 \u0dad\u0dd4\u0dbd \u0daf \u0d91\u0dc0\u0dd0\u0db1\u0dd2 \u0d9a\u0dca\u200d\u0dbb\u0db8\u0dba\u0d9a\u0dca \u0d85\u0db1\u0dd4\u0d9c\u0db8\u0db1\u0dba \u0d9a\u0dd2\u0dbb\u0dd3\u0db8 \u0dad\u0dd4\u0dc5\u0dd2\u0db1\u0dca \u0dc0\u0dd2\u0daf\u0dd4\u0dbd\u0dd2\u0dba \u0dc0\u0dd0\u0dba \u0dc0\u0dd3\u0db8 \u0db4\u0dcf\u0dbd\u0db1\u0dba \u0d9a\u0dc5 \u0dc4\u0dd0\u0d9a\u0dd2 \u0db6\u0dc0 \u0dc0\u0dbb\u0dbd\u0dad\u0dca \u0dc0\u0dd2\u0daf\u0dd4\u0dbd\u0dd2 \u0d89\u0d82\u0da2\u0dd2\u0db1\u0dda\u0dbb\u0dd4 \u0db1\u0daf\u0dd3\u0dbb \u0dc0\u0dd2\u0da2\u0dda\u0dc3\u0dd2\u0d82\u0dc4 \u0db4\u0dd9\u0db1\u0dca\u0dc0\u0dcf \u0daf\u0dd9\u0dba\u0dd2.",
    "\"\u0dc3\u0dcf\u0db8\u0dcf\u0db1\u0dca\u200d\u0dba\u0dba\u0dd9\u0db1\u0dca \u0dbb\u0dd4\u0db4\u0dd2\u0dba\u0dbd\u0dca \u0daf\u0dc3\u0daf\u0dc4\u0dc3\u0d9a\u0dca \u0dc0\u0d9c\u0dda \u0db8\u0dd4\u0daf\u0dbd\u0d9a\u0dd2\u0db1\u0dca \u0daf\u0dd0\u0db1\u0dca \u0d9c\u0dd9\u0daf\u0dbb\u0d9a\u0da7 \u0dc3\u0dca\u0db8\u0dcf\u0dbb\u0dca\u0da7\u0dca \u0dc4\u0ddd\u0db8\u0dca \u0d9a\u0dd2\u0dba\u0db1 \u0dc3\u0dd2\u0dc3\u0dca\u0da7\u0db8\u0dca \u0d91\u0d9a \u0dc4\u0daf\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca. \u0d91\u0dad\u0d9a\u0ddc\u0da7 \u0dad\u0db8\u0db1\u0dca\u0d9c\u0dda \u0da2\u0d82\u0d9c\u0db8 \u0daf\u0dd4\u0dbb\u0d9a\u0dae\u0db1\u0dba \u0d8b\u0db4\u0dba\u0ddd\u0d9c\u0dd3 \u0d9a\u0dbb\u0d9c\u0dd9\u0db1 \u0dc6\u0ddd\u0db1\u0dca \u0d91\u0d9a\u0dda \u0dad\u0dd2\u0dba\u0dd9\u0db1 \u0d87\u0db4\u0dca \u0d91\u0d9a\u0d9a\u0dca \u0dc4\u0dbb\u0dc4\u0dcf \u0d9c\u0dd9\u0daf\u0dbb \u0dad\u0dd2\u0dba\u0dd9\u0db1 \u0dc0\u0dd2\u0daf\u0dd4\u0dbd\u0dd2 \u0d8b\u0db4\u0d9a\u0dbb\u0dab \u0db4\u0dcf\u0dbd\u0db1\u0dba \u0d9a\u0dbb\u0db1\u0dca\u0db1 \u0dc4\u0dd0\u0d9a\u0dd2\u0dba\u0dcf\u0dc0 \u0dbd\u0dd0\u0db6\u0dd9\u0db1\u0dc0\u0dcf.\"",
    "\"\u0db1\u0dd2\u0dc0\u0dc3\u0dda \u0db4\u0dbb\u0dab \u0dc0\u0dcf\u0dba\u0dd4 \u0dc3\u0db8\u0dd3\u0d9a\u0dbb\u0dab \u0dba\u0db1\u0dca\u0dad\u0dca\u200d\u0dbb\u0dba\u0d9a\u0dca \u0dad\u0dd2\u0dba\u0dd9\u0db1\u0dc0\u0dcf \u0db1\u0db8\u0dca \u0d92\u0d9a \u0dc3\u0dca\u0db8\u0dcf\u0dbb\u0dca\u0da7\u0dca \u0d9a\u0dbb\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca. \u0d92 \u0dc0\u0d9c\u0dda\u0db8 \u0d9c\u0dd9\u0daf\u0dbb \u0dad\u0dd2\u0dba\u0dd9\u0db1 \u0dc0\u0dd2\u0daf\u0dd4\u0dbd\u0dd2 \u0db6\u0dbd\u0dca\u0db6, \u0dc0\u0dd2\u0daf\u0dd4\u0dbd\u0dd2 \u0db4\u0d82\u0d9a\u0dcf \u0dc0\u0d9c\u0dda \u0daf\u0dda\u0dc0\u0dbd\u0dca \u0db8\u0dda \u0d9a\u0dca\u200d\u0dbb\u0db8\u0dba\u0dd9\u0db1\u0dca \u0db4\u0dcf\u0dbd\u0db1\u0dba \u0d9a\u0dbb\u0db1\u0dca\u0db1 \u0dc4\u0dd0\u0d9a\u0dd2\u0dba\u0dcf\u0dc0 \u0dad\u0dd2\u0dba\u0dd9\u0db1\u0dc0\u0dcf. \u0d89\u0dc3\u0dca\u0dc3\u0dbb \u0db8\u0dda\u0dc0\u0da7 \u0dbd\u0ddc\u0d9a\u0dd4 \u0db8\u0dd4\u0daf\u0dbd\u0d9a\u0dca \u0dc0\u0dd2\u0dba\u0daf\u0db8\u0dca \u0dc0\u0dd4\u0db1\u0dcf\u0da7 \u0daf\u0dd0\u0db1\u0dca \u0d91\u0dc4\u0dd9\u0db8 \u0db1\u0dd0\u0dc4\u0dd0. \u0db8\u0dd2\u0dbd \u0d9c\u0dab\u0db1\u0dca \u0d85\u0da9\u0dd4 \u0dc0\u0dd9\u0dbd\u0dcf \u0dad\u0dd2\u0dba\u0dd9\u0db1\u0dca\u0db1\u0dda.\"",
    "\"\u0d9c\u0dd9\u0daf\u0dbb \u0d89\u0db1\u0dca\u0db1 \u0d85\u0dba\u0dad\u0dca \u0d91\u0d9a\u0dca\u0d9a \u0d9a\u0dad\u0dcf \u0d9a\u0dbb\u0d9c\u0dd9\u0db1 \u0db1\u0dd2\u0dc0\u0dc3\u0dda \u0dad\u0dd2\u0dba\u0dd9\u0db1 \u0dc0\u0dd2\u0daf\u0dd4\u0dbd\u0dd2 \u0d8b\u0db4\u0d9a\u0dbb\u0dab \u0dc3\u0dca\u0dc0\u0dba\u0d82\u0d9a\u0dca\u200d\u0dbb\u0dd2\u0dba\u0dc0 \u0db4\u0dcf\u0dbd\u0db1\u0dba \u0d9a\u0dbb\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca \u0daf\u0dd0\u0db1\u0dca.\" \u0dba\u0db1\u0dd4\u0dc0\u0dd9\u0db1\u0dca \u0d94\u0dc4\u0dd4 \u0dc0\u0dd0\u0da9\u0dd2\u0daf\u0dd4\u0dbb\u0da7\u0dad\u0dca \u0db4\u0dc0\u0dc3\u0dcf \u0dc3\u0dd2\u0da7\u0dd2\u0dba\u0dda\u0dba.",
    "\u0db8\u0dda \u0d85\u0dad\u0dbb \u0da2\u0dd4\u0dbd\u0dd2 01 \u0dc0\u0db1\u0daf\u0dcf \u0dc3\u0dd2\u0da7 \u0d9a\u0dca\u0dc2\u0dda\u0dad\u0dca\u200d\u0dbb \u0d9a\u0dd2\u0dc4\u0dd2\u0db4\u0dba\u0d9a\u0dca \u0dc3\u0db3\u0dc4\u0dcf \u0dc0\u0dd2\u0daf\u0dd4\u0dbd\u0dd2 \u0d9c\u0dcf\u0dc3\u0dca\u0dad\u0dd4 \u0d85\u0da9\u0dd4 \u0d9a\u0dd2\u0dbb\u0dd3\u0db8\u0da7 \u0db1\u0dd2\u0dba\u0db8\u0dd2\u0dad \u0db6\u0dc0 \u0dc0\u0dd2\u0daf\u0dd4\u0dbd\u0dd2\u0db6\u0dbd \u0dc4\u0dcf \u0db6\u0dbd\u0dc1\u0d9a\u0dca\u0dad\u0dd2 \u0d85\u0db8\u0dcf\u0dad\u0dca\u200d\u0dba \u0d9a\u0dcf\u0d82\u0da0\u0db1 \u0dc0\u0dd2\u0da2\u0dda\u0dc3\u0dda\u0d9a\u0dbb \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0da7 \u0db4\u0dc3\u0dd4\u0d9c\u0dd2\u0dba\u0daf\u0dcf \u0daf\u0dd0\u0db1\u0dd4\u0db8\u0dca \u0daf\u0dd4\u0db1\u0dca\u0db1\u0dda\u0dba.",
    "\u0d92 \u0d85\u0db1\u0dd4\u0dc0 \u0d9c\u0dd8\u0dc4\u0dc3\u0dca\u0dae \u0dc0\u0dd2\u0daf\u0dd4\u0dbd\u0dd2 \u0d92\u0d9a\u0d9a 0-30 \u0d85\u0dad\u0dbb \u0db4\u0dca\u200d\u0dbb\u0db8\u0dcf\u0dab\u0dba\u0d9a \u0db7\u0dcf\u0dc0\u0dd2\u0dad\u0dba \u0dc3\u0db3\u0dc4\u0dcf \u0d92\u0d9a\u0d9a\u0dba\u0d9a\u0da7 \u0d85\u0dba \u0d9a\u0dbb\u0db1 \u0db8\u0dd2\u0dbd \u0dbb\u0dd4\u0db4\u0dd2\u0dba\u0dbd\u0dca 30 \u0dc3\u0dd2\u0da7 25 \u0daf\u0d9a\u0dca\u0dc0\u0dcf \u0d85\u0da9\u0dd4 \u0d9a\u0dd2\u0dbb\u0dd3\u0db8\u0da7 \u0dba\u0ddd\u0da2\u0db1\u0dcf \u0d9a\u0dbb \u0d87\u0dad\u0dd2 \u0db6\u0dc0 \u0d85\u0db8\u0dcf\u0dad\u0dca\u200d\u0dba\u0dc0\u0dbb\u0dba\u0dcf \u0db4\u0dd0\u0dc0\u0dc3\u0dd3\u0dba.",
    "\u0da2\u0dd6\u0dbd\u0dd2 \u0db8\u0dcf\u0dc3\u0dba\u0dda \u0dc3\u0dd2\u0da7 \u0d87\u0dad\u0dd0\u0db8\u0dca \u0d9c\u0dd8\u0dc4\u0dc3\u0dca\u0dae \u0db4\u0dbb\u0dd2\u0db7\u0ddd\u0da2\u0db1 \u0d9a\u0dab\u0dca\u0da9\u0dcf\u0dba\u0db8\u0dca \u0dc3\u0db3\u0dc4\u0dcf \u0daf\u0dda\u0dc1\u0dd3\u0dba \u0dc3\u0dca\u0dae\u0dcf\u0dc0\u0dbb \u0d9c\u0dcf\u0dc3\u0dca\u0dad\u0dd4 \u0dbb\u0dd4\u0db4\u0dd2\u0dba\u0dbd\u0dca 400 \u0dc3\u0dd2\u0da7 \u0dbb\u0dd4\u0db4\u0dd2\u0dba\u0dbd\u0dca 250\u0d9a\u0dca \u0daf\u0d9a\u0dca\u0dc0\u0dcf \u0d85\u0da9\u0dd4 \u0d9a\u0dd2\u0dbb\u0dd3\u0db8\u0da7 \u0dba\u0ddd\u0da2\u0db1\u0dcf \u0d9a\u0dbb \u0d87\u0dad\u0dd2 \u0db6\u0dc0 \u0d85\u0db8\u0dcf\u0dad\u0dca\u200d\u0dba\u0dc0\u0dbb\u0dba\u0dcf \u0db8\u0dd9\u0dc4\u0dd2\u0daf\u0dd3 \u0db4\u0dd0\u0dc0\u0dc3\u0dd4\u0dc0\u0dda\u0dba.",
    "\u0d92 \u0d85\u0db1\u0dd4\u0dc0 \u0d9c\u0dd8\u0dc4\u0dc3\u0dca\u0dad \u0dc0\u0dd2\u0daf\u0dd4\u0dbd\u0dd2 \u0d9c\u0dcf\u0dc3\u0dca\u0dad\u0dd4 \u0d85\u0dc0\u0db8 \u0dc0\u0dc1\u0dba\u0dd9\u0db1\u0dca 23%\u0d9a\u0dd2\u0db1\u0dca \u0d85\u0da9\u0dd4 \u0dc0\u0dd9\u0db1\u0dd4 \u0d87\u0dad\u0dd2 \u0db6\u0dc0 \u0d85\u0db8\u0dcf\u0dad\u0dca\u200d\u0dba \u0d9a\u0d82\u0da0\u0db1 \u0dc0\u0dd2\u0da2\u0dda\u0dc3\u0dda\u0d9a\u0dbb \u0d91\u0dc4\u0dd2\u0daf\u0dd3 \u0db4\u0dc0\u0dc3\u0dcf \u0dc3\u0dd2\u0da7\u0dd2\u0dba\u0dda\u0dba.",
    "\u0d92\u0d9a\u0d9a 31 \u0dc3\u0dd2\u0da7 \u0d92\u0d9a\u0d9a 60 \u0daf\u0d9a\u0dca\u0dc0\u0dcf \u0dc0\u0dd2\u0daf\u0dd4\u0dbd\u0dd2\u0dba \u0db4\u0dbb\u0dd2\u0db7\u0ddd\u0da2\u0db1\u0dba \u0d9a\u0dbb\u0db1 \u0d9a\u0dd4\u0da7\u0dd4\u0db8\u0dca\u0db7\u0dc0\u0dbd \u0dc0\u0dd2\u0daf\u0dd4\u0dbd\u0dd2 \u0db6\u0dd2\u0dbd 09% \u0d9a\u0dd2\u0db1\u0dca\u0daf, \u0d92\u0d9a\u0d9a 0 \u0dc3\u0dd2\u0da7 60 \u0daf\u0d9a\u0dca\u0dc0\u0dcf 07%\u0d9a\u0dd2\u0db1\u0dca \u0d85\u0da9\u0dd4 \u0d9a\u0dd9\u0dbb\u0dd9\u0db1 \u0db6\u0dc0 \u0daf \u0d85\u0db8\u0dcf\u0dad\u0dca\u200d\u0dba\u0dc0\u0dbb\u0dba\u0dcf \u0dc3\u0db3\u0dc4\u0db1\u0dca \u0d9a\u0dbb \u0dc3\u0dd2\u0da7\u0dd2\u0dba\u0dda\u0dba.",
    "\u0d92\u0d9a\u0d9a 0 \u0dad\u0dca 30 \u0dad\u0dca \u0d85\u0dad\u0dbb \u0db4\u0dca\u200d\u0dbb\u0db8\u0dcf\u0dab\u0dba\u0d9a\u0dca \u0db7\u0dcf\u0dc0\u0dd2\u0dad \u0d9a\u0dbb\u0db1 \u0d86\u0d9c\u0db8\u0dd2\u0d9a \u0dc3\u0dca\u0dae\u0dcf\u0db1\u0dc0\u0dbd \u0dc0\u0dd2\u0daf\u0dd4\u0dbd\u0dd2 \u0d9c\u0dcf\u0dc3\u0dca\u0dad\u0dd4 \u0d85\u0dc0\u0db8 \u0dc0\u0dc1\u0dba\u0dd9\u0db1\u0dca 23% \u0d9a\u0dd2\u0db1\u0dca \u0d85\u0da9\u0dd4 \u0d9a\u0dbb\u0db1 \u0db6\u0dc0 \u0daf \u0d85\u0db8\u0dcf\u0dad\u0dca\u200d\u0dba \u0d9a\u0dcf\u0d82\u0da0\u0db1 \u0dc0\u0dd2\u0da2\u0dda\u0dc3\u0dda\u0d9a\u0dbb \u0d91\u0dc4\u0dd2\u0daf\u0dd3 \u0db4\u0dca\u200d\u0dbb\u0d9a\u0dcf\u0dc1 \u0d9a\u0dc5\u0dda\u0dba.",
    "\u0dc4\u0ddd\u0da7\u0dbd\u0dca \u0dc3\u0dc4 \u0dc3\u0d82\u0da0\u0dcf\u0dbb\u0d9a \u0d9a\u0dda\u0dc2\u0dca\u0dad\u0dca\u200d\u0dbb \u0dc3\u0db3\u0dc4\u0dcf \u0da2\u0dd6\u0dbd\u0dd2 \u0db8\u0dcf\u0dc3\u0dba\u0dda \u0dc3\u0dd2\u0da7 \u0dc0\u0dd2\u0daf\u0dd4\u0dbd\u0dd2 \u0d9c\u0dcf\u0dc3\u0dca\u0dad\u0dd4 \u0d85\u0dc0\u0db8 \u0dc0\u0dc1\u0dba\u0dd9\u0db1\u0dca 29% \u0dc3\u0dd2\u0da7 40%\u0d9a \u0daf\u0d9a\u0dca\u0dc0\u0dcf \u0d9a\u0dbb\u0db1 \u0db6\u0dc0 \u0d85\u0db8\u0dcf\u0dad\u0dca\u200d\u0dba\u0dc0\u0dbb\u0dba\u0dcf \u0db8\u0dd9\u0dc4\u0dd2\u0daf\u0dd3 \u0dc0\u0dd0\u0da9\u0dd2\u0daf\u0dd4\u0dbb\u0da7\u0dad\u0dca \u0db4\u0dc0\u0dc3\u0dcf \u0dc3\u0dd2\u0da7\u0dd2\u0dba\u0dda\u0dba."
  ]
}