{
  "newspaper_id": "bbccomsinhala",
  "url": "https://www.bbc.com/sinhala/articles/c4n4zynmjjxo",
  "time_ut": 1700550570.0,
  "original_lang": "si",
  "original_title": "\u0db8\u0da9\u0d9a\u0dbd\u0db4\u0dd4\u0dc0 \u0db8\u0dba\u0dd2\u0dbd\u0dad\u0dca\u0dad\u0db8\u0da9\u0dd4 \u0d9a\u0dd2\u0dbb\u0dd2 \u0d9c\u0ddc\u0dc0\u0dd2 \u0d9c\u0dd0\u0da7\u0dc5\u0dd4\u0dc0\u0dda \u0d85\u0dc0\u0dc3\u0db1\u0dca \u0dc0\u0dd2\u0db1\u0dca\u0daf\u0dd2\u0dad\u0dba\u0dd2\u0db1\u0dca \u0d9a\u0dd2\u0dbb\u0dd2 \u0d9c\u0dc0\u0dba\u0dd2\u0db1\u0dca \u0daf?",
  "original_body_lines": [
    "\u0db8\u0da9\u0d9a\u0dbd\u0db4\u0dd4\u0dc0 \u0db8\u0dba\u0dd2\u0dbd\u0dad\u0dca\u0dad\u0db8\u0da9\u0dd4 \u0d9a\u0dd2\u0dbb\u0dd2 \u0d9c\u0ddc\u0dc0\u0dd2 \u0d9c\u0dd0\u0da7\u0dc5\u0dd4\u0dc0\u0dda \u0d85\u0dc0\u0dc3\u0db1\u0dca \u0dc0\u0dd2\u0db1\u0dca\u0daf\u0dd2\u0dad\u0dba\u0dd2\u0db1\u0dca \u0d9a\u0dd2\u0dbb\u0dd2 \u0d9c\u0dc0\u0dba\u0dd2\u0db1\u0dca \u0daf?",
    "\u0db8\u0da9\u0d9a\u0dbd\u0db4\u0dd4\u0dc0 - \u0db8\u0dba\u0dd2\u0dbd\u0dad\u0dca\u0dad\u0db8\u0da9\u0dd4, \u0db8\u0dcf\u0daf\u0dc0\u0db1\u0dd9\u0dc4\u0dd2 \u0db4\u0dca\u200d\u0dbb\u0daf\u0dda\u0dc1\u0dba\u0dda \u0db6\u0dbd\u0dc4\u0dad\u0dca\u0d9a\u0dcf\u0dbb\u0dba\u0dd9\u0db1\u0dca \u0db4\u0daf\u0dd2\u0d82\u0da0\u0dd2\u0dc0 \u0dc3\u0dd2\u0da7\u0dd2\u0db1 \u0dc3\u0dd2\u0d82\u0dc4\u0dbd \u0d9c\u0ddc\u0dc0\u0dd3\u0db1\u0dca 13 \u0daf\u0dd9\u0db1\u0dd9\u0d9a\u0dd4\u0da7 \u0d91\u0db8 \u0dc3\u0dca\u0dae\u0dcf\u0db1\u0dba\u0dd9\u0db1\u0dca \u0d89\u0dc0\u0dad\u0dca\u0dc0\u0db1 \u0dbd\u0dd9\u0dc3\u0da7 \u0db4\u0dc3\u0dd4\u0d9c\u0dd2\u0dba\u0daf\u0dcf \u0d91\u0dbb\u0dcf\u0dc0\u0dd4\u0dbb\u0dca \u0da2\u0d82\u0d9c\u0db8 \u0d85\u0db0\u0dd2\u0d9a\u0dbb\u0dab \u0db1\u0dd2\u0dba\u0ddd\u0d9c\u0dba \u0d9a\u0dc5\u0dda \u0dba.",
    "\u0d92, \u0d91\u0db8 \u0d9c\u0ddc\u0dc0\u0dd3\u0db1\u0dca\u0da7 \u0d91\u0dbb\u0dd9\u0dc4\u0dd2\u0dc0 \u0db8\u0dc4\u0dc0\u0dd0\u0dbd\u0dd2 \u0dc3\u0d82\u0dc0\u0dbb\u0dca\u0db0\u0db1 \u0d85\u0db0\u0dd2\u0d9a\u0dcf\u0dbb\u0dd2\u0dba \u0dc0\u0dd2\u0dc3\u0dd2\u0db1\u0dca \u0db4\u0db1\u0dc0\u0dcf \u0dad\u0dd2\u0db6\u0dd6 \u0db1\u0da9\u0dd4\u0dc0\u0d9a\u0dca \u0db1\u0ddc\u0dc0\u0dd0\u0db8\u0dca\u0db6\u0dbb\u0dca 13 \u0dc0\u0dd0\u0db1\u0dd2 \u0daf\u0dcf \u0dc0\u0dd2\u0db7\u0dcf\u0d9c\u0dba\u0da7 \u0d9c\u0dad\u0dca \u0d85\u0dc0\u0dc3\u0dca\u0dae\u0dcf\u0dc0\u0dda \u0daf\u0dd3 \u0dba.",
    "\u0d91\u0db8 \u0d85\u0db0\u0dd2\u0d9a\u0dcf\u0dbb\u0dd2\u0dba\u0da7 \u0d85\u0dba\u0dad\u0dca \u0dad\u0dd8\u0dab\u0db7\u0dd6\u0db8\u0dd2\u0dba\u0d9a\u0dd0 \u0dba\u0dd2 \u0db4\u0dd0\u0dc0\u0dc3\u0dd9\u0db1 \u0db4\u0dca\u200d\u0dbb\u0daf\u0dda\u0dc1\u0dba\u0dda \u0dc0\u0d9c\u0dcf \u0d9a\u0da7\u0dba\u0dd4\u0dad\u0dd4\u0dc0\u0dbd \u0db1\u0dd2\u0dbb\u0dad \u0dc0\u0db1 \u0d9c\u0ddc\u0dc0\u0dd3\u0db1\u0dca 13 \u0daf\u0dd9\u0db1\u0dd9\u0d9a\u0dd4\u0da7 \u0d91\u0dbb\u0dd9\u0dc4\u0dd2\u0dc0 \u0db4\u0dc3\u0dd4\u0d9c\u0dd2\u0dba \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca 22 \u0dc0\u0db1\u0daf\u0dcf \u0db8\u0dd9\u0db8 \u0db1\u0da9\u0dd4\u0dc0 \u0db4\u0dc0\u0dbb\u0dcf \u0dad\u0dd2\u0db6\u0dda.",
    "\u0d92 \u0d85\u0db1\u0dd4\u0dc0 \u0d85\u0daf\u0dcf\u0dc5 \u0db1\u0da9\u0dd4 \u0dad\u0dd3\u0db1\u0dca\u0daf\u0dd4 \u0db4\u0dca\u200d\u0dbb\u0d9a\u0dcf\u0dc1\u0dba\u0da7 \u0db4\u0dad\u0dca \u0d9a\u0dbb\u0db8\u0dd2\u0db1\u0dca, \u0d85\u0daf\u0dcf\u0dc5 \u0db4\u0dca\u200d\u0dbb\u0daf\u0dda\u0dc1\u0dba\u0dd9\u0db1\u0dca \u0d89\u0dc0\u0dad\u0dca \u0dc0\u0db1 \u0dbd\u0dd9\u0dc3\u0da7 \u0d91\u0daf\u0dd2\u0db1 \u0d85\u0db0\u0dd2\u0d9a\u0dbb\u0dab\u0dba \u0dc4\u0db8\u0dd4\u0dc0\u0dda \u0db4\u0dd9\u0db1\u0dd3 \u0dc3\u0dd2\u0da7\u0dd2 \u0d9c\u0ddc\u0dc0\u0dd3\u0db1\u0dca 13 \u0daf\u0dd9\u0db1\u0dcf\u0da7 \u0db1\u0dd2\u0dba\u0ddd\u0d9c \u0d9a\u0dd9\u0dbb\u0dd4\u0dab\u0dd2.",
    "\u0db8\u0dba\u0dd2\u0dbd\u0dad\u0dca\u0dad\u0db8\u0da9\u0dd4, \u0db8\u0dcf\u0daf\u0dc0\u0db1\u0dd9\u0dba\u0dd2 \u0dad\u0dd8\u0dab \u0db7\u0dd6\u0db8\u0dd2\u0dba\u0dda \u0db6\u0dbd\u0dc4\u0dad\u0dca\u0d9a\u0dcf\u0dbb\u0dba\u0dd9\u0db1\u0dca \u0d86\u0d9a\u0dca\u200d\u0dbb\u0db8\u0dab\u0dba \u0d9a\u0dbb \u0dc0\u0d9c\u0dcf\u0dc0\u0db1\u0dca \u0dc3\u0dd2\u0daf\u0dd4 \u0d9a\u0dbb\u0db1\u0dd4 \u0dbd\u0db6\u0db1 \u0d9c\u0ddc\u0dc0\u0dd3\u0db1\u0dca \u0d91\u0db8 \u0dc3\u0dca\u0dae\u0dcf\u0db1\u0dba\u0dd9\u0db1\u0dca \u0d89\u0dc0\u0dad\u0dca \u0d9a\u0dbb\u0db1 \u0dbd\u0dd9\u0dc3 \u0d89\u0dbd\u0dca\u0dbd\u0dcf \u0daf\u0dd9\u0db8\u0dc5 \u0d9a\u0dd2\u0dbb\u0dd2 \u0d9c\u0ddc\u0dc0\u0dd3\u0db1\u0dca \u0d86\u0dbb\u0db8\u0dca\u0db7 \u0d9a\u0dbb \u0d87\u0dad\u0dd2 \u0dc0\u0dd2\u0dbb\u0ddd\u0db0\u0dad\u0dcf\u0dc0 \u0d85\u0d9b\u0dab\u0dca\u0da9\u0dc0 69 \u0dc0\u0db1 \u0daf\u0dd2\u0db1\u0da7\u0dad\u0dca \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0dc0\u0dda.",
    "\u0dc0\u0dd2\u0db1\u0dd2\u0dc3\u0dd4\u0dbb\u0dd4 \u0dc3\u0dbb\u0dc0\u0dab\u0dbb\u0dcf\u0da2\u0dcf: \u2018\u0daf\u0dd4\u0db1\u0dca\u0db1 \u0dad\u0dd3\u0db1\u0dca\u0daf\u0dd4\u0dc0 \u0dc0\u0dd9\u0db1\u0dc3\u0dca \u0d9a\u0dbb\u0db1\u0dca\u0db1 \u0d9a\u0dd2\u0dba\u0dbd\u0dcf \u0d91\u0dad\u0dd4\u0db8\u0da7 \u0db6\u0dbd\u0db4\u0dd1\u0db8\u0dca \u0d86\u0dc0\u0dcf\u2019\u0d85\u0db8\u0dca\u0db4\u0dd2\u0da7\u0dd2\u0dba\u0dda \u0dc3\u0dd4\u0db8\u0db1\u0dbb\u0dad\u0db1 \u0dc4\u0dd2\u0db8\u0dd2 ICCPR \u0db4\u0db1\u0dad \u0dba\u0da7\u0dad\u0dda \u0d85\u0dad\u0dca\u0d85\u0da9\u0d82\u0d9c\u0dd4\u0dc0\u0da7 \u0d9c\u0dad \u0dc4\u0dd0\u0d9a\u0dd2\u0daf?",
    "\u0dc0\u0dd2\u0dbb\u0ddd\u0db0\u0dad\u0dcf\u0dc0\u0da7 \u0d91\u0d9a\u0dca\u0dc0\u0dd9\u0db8\u0dd2\u0db1\u0dca \u0dc3\u0dd2\u0da7\u0dd2\u0db1 \u0d9a\u0dcf\u0db1\u0dca\u0dad\u0dcf\u0dc0\u0d9a\u0dca \u0db6\u0dd3\u0db6\u0dd3\u0dc3\u0dd2 \u0dc3\u0dd2\u0d82\u0dc4\u0dbd \u0dc3\u0dda\u0dc0\u0dba \u0dc0\u0dd9\u0dad \u0db8\u0dd9\u0dbd\u0dd9\u0dc3 \u0d85\u0daf\u0dc4\u0dc3\u0dca \u0db4\u0dc5 \u0d9a\u0dc5\u0dcf \u0dba.",
    "''\u0d85\u0db4\u0dd2 \u0daf\u0dc0\u0dc3\u0dca 60\u0d9a\u0da7 \u0dc0\u0dd0\u0da9\u0dd2 \u0daf\u0dd2\u0db1 \u0d9c\u0dab\u0db1\u0d9a\u0dca \u0d9c\u0dc0\u0dba\u0dd2\u0db1\u0dca \u0dc0\u0dd9\u0db1\u0dd4\u0dc0\u0dd9\u0db1\u0dca \u0dad\u0dab\u0db6\u0dd2\u0db8\u0dca \u0daf\u0dd9\u0db1 \u0dbd\u0dd9\u0dc3\u0da7 \u0db6\u0dbd \u0d9a\u0dbb\u0db8\u0dd2\u0db1\u0dca \u0dc0\u0dd2\u0dbb\u0ddd\u0db0\u0dad\u0dcf\u0dc0\u0dba\u0dda \u0db1\u0dd2\u0dbb\u0dad \u0dc0\u0dd9\u0db1\u0dc0\u0dcf. \u0db8\u0dda \u0dc0\u0dd9\u0db1\u0d9a\u0db8\u0dca \u0dba\u0dd4\u0d9a\u0dca\u200d\u0dad\u0dd2\u0dba \u0dbd\u0dd0\u0db6\u0dd2\u0dbd\u0dcf \u0db1\u0dd0\u0dc4\u0dd0. \u0d85\u0db4\u0dd2\u0da7 \u0d85\u0dc3\u0dcf\u0db0\u0dcf\u0dbb\u0dab \u0dc3\u0dd2\u0daf\u0dd4\u0dc0\u0dd9\u0db1\u0dc0\u0dcf \u0dc0\u0dd2\u0dad\u0dbb\u0dba\u0dd2.",
    "\"\u0d91\u0daf\u0dcf \u0dba\u0dcf\u0db4\u0db1\u0dba \u0dc0\u0dd2\u0dc1\u0dca\u0dc0\u0dc0\u0dd2\u0daf\u0dca\u200d\u0dba\u0dcf\u0dbd\u0dba\u0dba\u0dda \u0dc3\u0dd2\u0dc3\u0dd4\u0db1\u0dca \u0d87\u0dc0\u0dd2\u0dad\u0dca \u0d85\u0db4\u0dd2\u0da7 \u0dc3\u0dc4\u0dba\u0ddd\u0d9c\u0dba \u0db4\u0dc5\u0d9a\u0dbb\u0dbd\u0dcf \u0db8\u0dd9\u0dc4\u0dd9\u0db1\u0dca \u0dba\u0daf\u0dca\u0daf\u0dd3 \u0db8\u0dcf\u0dbb\u0dca\u0d9c\u0dba \u0dc4\u0dbb\u0dc3\u0dca \u0d9a\u0dbb\u0dbd\u0dcf \u0dc5\u0db8\u0dba\u0dd2\u0db1\u0dca \u0dc4\u0dba \u0daf\u0dd9\u0db1\u0dd9\u0d9a\u0dca\u0dc0 \u0d85\u0dad\u0dca\u0d85\u0da9\u0d82\u0d9c\u0dd4\u0dc0\u0da7 \u0d85\u0dbb\u0db1\u0dca \u0d91\u0dba\u0dcf\u0dbd\u0dcf\u0dc0 \u0d8b\u0dc3\u0dcf\u0dc0\u0dd2 \u0dc0\u0dd9\u0db1\u0d9a\u0db8\u0dca \u0d85\u0dbb\u0db1\u0dca \u0d9c\u0dd2\u0dba\u0dcf. \u0d91\u0dba\u0dcf\u0dbd\u0dcf \u0d86\u0dc0\u0dda \u0d85\u0db4\u0dd2 \u0dc0\u0dd9\u0db1\u0dd4\u0dc0\u0dd9\u0db1\u0dca \u0dba\u0dd4\u0d9a\u0dca\u200d\u0dad\u0dd2\u0dba \u0d89\u0dbd\u0dca\u0dbd\u0db1\u0dca\u0db1. \u0dc0\u0dd9\u0db1 \u0d9a\u0dd2\u0dc3\u0dd2\u0db8 \u0daf\u0dd9\u0dba\u0d9a\u0dca \u0d89\u0dbd\u0dca\u0dbd\u0db1\u0dca\u0db1 \u0db1\u0dd9\u0dc0\u0dd9\u0dba\u0dd2 \u0d86\u0dc0\u0dda. \u0d85\u0db4\u0dd2\u0da7 \u0d85\u0dc0\u0dc1\u0dca\u200d\u0dba \u0db8\u0dda \u0dad\u0dab\u0db6\u0dd2\u0db8 \u0dc0\u0dd2\u0dad\u0dbb \u0dba\u0dd2.",
    "\"\u0d85\u0db4\u0dda \u0db4\u0dd2\u0dbb\u0dd2\u0db8\u0dd2 \u0d85\u0dba \u0daf\u0dd4\u0d9a\u0dca\u0dc0\u0dd2\u0db3\u0dd2\u0db1\u0dc0\u0dcf \u0db6\u0dbd\u0dcf\u0d9c\u0dd9\u0db1 \u0d89\u0db1\u0dca\u0db1 \u0db6\u0dd0\u0dc4\u0dd0. \u0dc3\u0dad\u0dd4\u0db1\u0dca\u0da7 \u0dc4\u0d9a\u0dca\u0d9a\u0db4\u0da7\u0dc3\u0dca \u0daf\u0dd9\u0db1\u0dc0\u0dcf. \u0d8b\u0d9c\u0dd4\u0dbd\u0dca \u0d85\u0da7\u0dc0\u0db1\u0dc0\u0dcf. \u0db4\u0ddc\u0dbb\u0dc0\u0dd9\u0db1\u0dca \u0d9a\u0ddc\u0da7\u0db1\u0dc0\u0dcf. \u0d9c\u0ddc\u0da9\u0dcf\u0d9a\u0dca \u0d85\u0dba \u0db8\u0dda \u0dc3\u0dad\u0dd4\u0db1\u0dca\u0dc0 \u0dc0\u0dd2\u0dc1\u0dca\u0dc0\u0dcf\u0dc3 \u0d9a\u0dbb\u0dbd\u0dcf \u0dad\u0db8\u0dcf \u0da2\u0dd3\u0dc0\u0dad\u0dca \u0dc0\u0dd9\u0db1\u0dca\u0db1\u0dda. \u0d85\u0db4\u0dda \u0daf\u0dbb\u0dd4\u0dc0\u0db1\u0dca\u0da7 \u0d8b\u0d9c\u0db1\u0dca\u0dc0\u0db1\u0dca\u0db1 \u0dc3\u0dbd\u0dca\u0dbd\u0dd2 \u0db1\u0dd0\u0dc4\u0dd0. \u0d85\u0db4\u0dd2 \u0dc4\u0dd2\u0dad\u0dca \u0dc0\u0dda\u0daf\u0db1\u0dcf\u0dc0\u0da7 \u0db4\u0dad\u0dca \u0dc0\u0dd9\u0dbd\u0dcf \u0dad\u0db8\u0dcf \u0db8\u0dda \u0dc0\u0dd2\u0dbb\u0ddd\u0db0\u0dad\u0dcf \u0d9a\u0dbb\u0db1\u0dca\u0db1\u0dda. \u0d91\u0dc4\u0dd9\u0db8 \u0d89\u0db1\u0dca\u0db1 \u0d85\u0db4\u0dd2\u0dc0 \u0d85\u0dad\u0dca\u0d85\u0da9\u0d82\u0d9c\u0dd4\u0dc0\u0da7 \u0d9c\u0db1\u0dca\u0db1\u0dc0\u0dcf. \u0dc4\u0dbb\u0d9a\u0dca \u0db8\u0da9\u0dd4\u0dc0\u0dbd\u0da7 \u0d9c\u0dd2\u0db1\u0dd2 \u0dad\u0dd2\u0db6\u0dca\u0db6\u0dcf. \u0db8\u0dda\u0dc0\u0dcf\u0da7 \u0d85\u0db4\u0dd2 \u0db8\u0ddc\u0db1\u0dc0\u0dcf \u0d9a\u0dbb\u0db1\u0dca\u0db1 \u0daf? \u0d9a\u0dc0\u0dd4\u0dbb\u0dd4 \u0dc4\u0dbb\u0dd2 \u0d85\u0db4\u0dd2\u0da7 \u0dba\u0dd4\u0d9a\u0dca\u200d\u0dad\u0dd2\u0dba \u0d89\u0da7\u0dd4 \u0d9a\u0dbb\u0db1\u0dca\u0db1. \u0d85\u0db4\u0dd2 \u0d9a\u0dd2\u0dc3\u0dd2\u0db8 \u0daf\u0dd9\u0dba\u0d9a\u0dca \u0d89\u0dbd\u0dca\u0dbd\u0db1\u0dca\u0db1\u0dda \u0db1\u0dd0\u0dc4\u0dd0. \u0db8\u0dba\u0dd2\u0dbd\u0dad\u0dca\u0dad\u0db8\u0da9\u0dd4 \u0db8\u0dcf\u0daf\u0dc0\u0db1\u0dd9\u0dba\u0dd2 \u0dad\u0dab \u0db6\u0dd2\u0db8\u0dca \u0da7\u0dd2\u0d9a \u0d9c\u0dc0\u0dba\u0dd2\u0db1\u0dca \u0dc0\u0dd9\u0db1\u0dd4\u0dc0\u0dd9\u0db1\u0dca \u0db6\u0dda\u0dbb\u0dbd\u0dcf \u0daf\u0dd9\u0db1\u0dca\u0db1. \u0db8\u0dda \u0dc0\u0dd2\u0dbb\u0ddd\u0db0\u0dad\u0dcf\u0dc0\u0dba\u0da7 \u0dc3\u0db8\u0dca\u0db6\u0db1\u0dca\u0db0 36 \u0daf\u0dd9\u0db1\u0dd9\u0d9a\u0dd4\u0da7 \u0db1\u0da9\u0dd4 \u0d9c\u0ddc\u0db1\u0dd4\u0d9a\u0dbb\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf. \u0d85\u0db4\u0dd2 \u0db4\u0dcf\u0dbb\u0da7 \u0db6\u0dd0\u0dc4\u0dd0\u0dbd\u0dcf \u0dc3\u0da7\u0db1\u0dca \u0d9a\u0dc5\u0dda \u0d9c\u0dc0\u0dba\u0dd2\u0db1\u0dca \u0dc0\u0dd9\u0db1\u0dd4\u0dc0\u0dd9\u0db1\u0dca.\"",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0daf\u0dda\u0dc1\u0dd3\u0dba \u0d9a\u0dd2\u0dbb\u0dd2 \u0db1\u0dd2\u0dc2\u0dca\u0db4\u0dcf\u0daf\u0db1\u0dba\u0da7 \u0dc0\u0dd0\u0da9\u0dd2\u0db8 \u0daf\u0dcf\u0dba\u0d9a\u0dad\u0dca\u0dc0\u0dba\u0d9a\u0dca \u0dbd\u0db6\u0dcf \u0daf\u0dd9\u0db1 \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba \u0dbd\u0dd9\u0dc3 \u0db8\u0da9\u0d9a\u0dbd\u0db4\u0dd4\u0dc0 \u0dc4\u0db3\u0dd4\u0db1\u0dca\u0dc0\u0dcf \u0daf\u0dd2\u0dba \u0dc4\u0dd0\u0d9a\u0dd2 \u0dba.",
    "\u0d91\u0db8 \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dda \u0dc0\u0dd2\u0dc0\u0dd2\u0db0 \u0da2\u0dcf\u0dad\u0dd3\u0db1\u0dca \u0db1\u0dd2\u0dba\u0ddd\u0da2\u0db1\u0dba \u0d9a\u0dbb\u0db1\u0dd4 \u0dbd\u0db6\u0db1 \u0d9a\u0dd2\u0dbb\u0dd2 \u0d9c\u0ddc\u0dc0\u0dd3\u0db1\u0dca 992 \u0daf\u0dd9\u0db1\u0dd9\u0d9a\u0dd4 \u0dc3\u0dd2\u0da7\u0dd2\u0db1 \u0db6\u0dc0\u0dad\u0dca, \u0d94\u0dc0\u0dd4\u0db1\u0dca \u0daf\u0ddb\u0db1\u0dd2\u0d9a\u0dc0 \u0d9a\u0dd2\u0dbb\u0dd3 \u0dbd\u0dd3\u0da7\u0dbb\u0dca 3,000\u0d9a\u0da7 \u0d85\u0db0\u0dd2\u0d9a \u0db4\u0dca\u200d\u0dbb\u0db8\u0dcf\u0dab\u0dba\u0d9a\u0dca \u0daf\u0dda\u0dc1\u0dd3\u0dba \u0db1\u0dd2\u0dc2\u0dca\u0db4\u0dcf\u0daf\u0db1\u0dba\u0da7  \u0d91\u0d9a\u0dca \u0d9a\u0dbb\u0db1 \u0db6\u0dc0\u0dad\u0dca, \u0d9c\u0ddc\u0dc0\u0dd2 \u0db4\u0dc0\u0dd4\u0dbd\u0dc0\u0dbd \u0dc3\u0dcf\u0db8\u0dcf\u0da2\u0dd2\u0d9a\u0dba\u0db1\u0dca 3,000\u0d9a\u0da7 \u0d86\u0dc3\u0db1\u0dca\u0db1 \u0db4\u0dca\u200d\u0dbb\u0db8\u0dcf\u0dab\u0dba\u0d9a\u0dca \u0dc3\u0dd2\u0da7\u0dd2\u0db1 \u0db6\u0dc0\u0dad\u0dca \u0d9c\u0ddc\u0dc0\u0dd2\u0da2\u0db1 \u0dc3\u0dda\u0dc0\u0dcf \u0d9a\u0dd2\u0dbb\u0dd2 \u0d9c\u0ddc\u0dc0\u0dd2 \u0dc3\u0d82\u0d9c\u0db8\u0dba\u0dda \u0db1\u0dd2\u0dba\u0ddd\u0da2\u0dd2\u0dad \u0dc3\u0dd3. \u0db1\u0dd2\u0db8\u0dbd\u0db1\u0dca \u0db4\u0dc0\u0dc3\u0dba\u0dd2.",
    "\u0d94\u0dc4\u0dd4 \u0db4\u0dd9\u0db1\u0dca\u0dc0\u0dcf \u0daf\u0dd9\u0db1\u0dca\u0db1\u0dda, \u0db8\u0dd9\u0db8 \u0db7\u0dd6\u0db8\u0dd2\u0dba \u0d9c\u0ddc\u0dc0\u0dd3\u0db1\u0dca\u0da7 \u0dbd\u0db6\u0dcf \u0daf\u0dd9\u0db1 \u0dbd\u0dd9\u0dc3\u0da7 \u0d85\u0db0\u0dd2\u0d9a\u0dbb\u0dab\u0dba \u0db1\u0dd2\u0dba\u0ddd\u0d9c \u0d9a\u0dbb \u0dad\u0dd2\u0db6\u0dd4\u0dab \u0daf \u0d8a\u0da7 \u0db4\u0da7\u0dc4\u0dd0\u0db1\u0dd2\u0dc0 \u0dbb\u0dcf\u0da2\u0dca\u200d\u0dba \u0d85\u0db1\u0dd4\u0d9c\u0dca\u200d\u0dbb\u0dc4\u0dba \u0dbd\u0dad\u0dca \u0db4\u0dd2\u0dbb\u0dd2\u0dc3 \u0d9a\u0da7\u0dba\u0dd4\u0dad\u0dd4 \u0d9a\u0dbb\u0db1 \u0db6\u0dc0 \u0dba.",
    "\"2019/20 \u0d9a\u0dcf\u0dbd\u0dba\u0dda \u0daf\u0dd3 \u0d9c\u0dc0\u0dba\u0dd2\u0db1\u0dca \u0dc3\u0db3\u0dc4\u0dcf \u0dad\u0dd8\u0dab \u0db6\u0dd2\u0db8\u0dca \u0dc4\u0dd9\u0d9a\u0dca\u0da7\u0dba\u0dcf\u0dbb 21,000\u0d9a\u0dca \u0d85\u0db8\u0dcf\u0dad\u0dca\u200d\u0dba\u0d82\u0dc1\u0dba \u0dc0\u0dd2\u0dc3\u0dd2\u0db1\u0dca \u0daf\u0dd4\u0db1\u0dca\u0db1\u0dcf. \u0d8a\u0da7 \u0db4\u0dc3\u0dca\u0dc3\u0dda 19,000\u0d9a\u0dca \u0daf\u0dd9\u0db1\u0dc0\u0dcf \u0d9a\u0dd2\u0dba\u0dbd \u0dba\u0dd2 \u0dbd\u0dd2\u0dba\u0dd4\u0db8\u0d9a\u0dca \u0daf\u0dd4\u0db1\u0dca\u0db1\u0dda, \u0d85\u0db1\u0dd4\u0db8\u0dd0\u0dad\u0dd2\u0dba \u0daf\u0dd4\u0db1\u0dca\u0db1\u0dda. \u0db8\u0dc4\u0dc0\u0dd0\u0dbd\u0dd2 \u0dc3\u0d82\u0dc0\u0dbb\u0dca\u0db0\u0db1 \u0dc0\u0dca\u200d\u0dba\u0dcf\u0db4\u0dd8\u0dad\u0dd2\u0dba \u0d9a\u0dd2\u0dba\u0db1 \u0db1\u0db8\u0dd2\u0db1\u0dca \u0dc4\u0dd9\u0d9a\u0dca\u0da7\u0dba\u0dcf\u0dbb 3275\u0d9a\u0dca \u0daf\u0dd9\u0db1\u0dca\u0db1\u0db8\u0dca \u0d9a\u0dd2\u0dba\u0dbd 3020 \u0db4\u0dc3\u0dca\u0dc3\u0dda \u0d85\u0d9a\u0dca\u0d9a\u0dbb 7000\u0d9a\u0dca \u0daf\u0dd9\u0db1\u0dca\u0db1\u0db8\u0dca \u0d9a\u0dd2\u0dba\u0dbd\u0dcf \u0d9a\u0dd2\u0dc0\u0dca\u0dc0\u0dcf. \u0db1\u0db8\u0dd4\u0dad\u0dca \u0d92\u0d9a \u0daf\u0dd4\u0db1\u0dca\u0db1\u0dda \u0db1\u0dd0\u0dc4\u0dd0.",
    "\"\u0daf\u0dd0\u0db1\u0dca \u0d85\u0db4\u0dda \u0d9c\u0dc0\u0dba\u0dd2\u0db1\u0dca \u0dc0\u0dd9\u0db1\u0dd4\u0dc0\u0dd9\u0db1\u0dca \u0dc0\u0dd9\u0db1\u0dca \u0d9a\u0dbb\u0dbd\u0dcf \u0daf\u0dd9\u0db1\u0dca\u0db1\u0db8\u0dca \u0d9a\u0dd2\u0dba\u0db4\u0dd4 \u0db4\u0dd0\u0dad\u0dd2\u0dc0\u0dbd \u0dc3\u0dd2\u0d82\u0dc4\u0dbd \u0da2\u0db1\u0dba\u0dcf\u0dc0 \u0d9c\u0dd9\u0db1\u0dad\u0dca \u0db4\u0daf\u0dd2\u0d82\u0da0\u0dd2 \u0d9a\u0dbb\u0db1\u0dc0\u0dcf. \u0db8\u0dda\u0d9a \u0d85\u0db4\u0dda \u0d86\u0dbb\u0dca\u0dae\u0dd2\u0d9a\u0dba \u0d9a\u0da9\u0dcf \u0dc0\u0da7\u0dca\u0da7\u0dc0\u0db1\u0dca\u0db1 \u0d9a\u0dbb\u0db1 \u0daf\u0dd9\u0dba\u0d9a\u0dca. \u0db8\u0dda \u0db4\u0daf\u0dd2\u0d82\u0da0\u0dd2 \u0d9a\u0dd2\u0dbb\u0dd3\u0db8\u0dca\u0dc0\u0dbd \u0daf\u0dd3 \u0d85\u0db4\u0dd2\u0da7 \u0dc0\u0dd9\u0db1\u0dca\u0db1\u0dda \u0dad\u0dc0\u0daf\u0dd4\u0dbb\u0da7\u0dad\u0dca \u0d9a\u0dd0\u0dbd\u0dd1\u0dc0\u0da7 \u0d9a\u0dd2\u0dbb\u0dd2 \u0d9c\u0dc0\u0dba\u0dd2\u0db1\u0dca\u0dc0 \u0daf\u0d9a\u0dca\u0dc0\u0db1\u0dca\u0db1 \u0dba\u0dd2. \u0d91\u0dc4\u0dd9\u0db8 \u0dc0\u0dd4\u0dab\u0dcf\u0db8 \u0dc3\u0dad\u0dd4\u0db1\u0dca\u0d9c\u0dda \u0d9c\u0ddc\u0daf\u0dd4\u0dbb\u0da7 \u0db8\u0dda \u0d9a\u0dd2\u0dbb\u0dd2 \u0d9c\u0dc0\u0dba\u0dd2\u0db1\u0dca \u0dbd\u0d9a\u0dca \u0dc0\u0dd9\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca. \u0daf\u0dd0\u0db1\u0da7\u0db8\u0dad\u0dca \u0d9c\u0dc0\u0dba\u0db1\u0dca \u0d9c\u0ddc\u0da9\u0dcf\u0d9a\u0dca \u0db8\u0dda \u0db4\u0daf\u0dd2\u0d82\u0da0\u0dd2\u0d9a\u0dbb\u0dd4\u0dc0\u0db1\u0dca \u0dc0\u0dd2\u0dc3\u0dd2\u0db1\u0dca \u0db8\u0dbb\u0dbd\u0dcf \u0daf\u0dcf\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf,\" \u0d94\u0dc4\u0dd4 \u0db4\u0dca\u200d\u0dbb\u0d9a\u0dcf\u0dc1 \u0d9a\u0dc5\u0dda \u0dba.",
    "\u0db4\u0dc3\u0dd4\u0d9c\u0dd2\u0dba \u0dc0\u0dc3\u0dbb \u0d9c\u0dab\u0db1\u0dcf\u0dc0\u0d9a\u0dca \u0db4\u0dd4\u0dbb\u0dcf\u0dc0\u0da7 \u0d9a\u0dd2\u0dbb\u0dd2 \u0d9c\u0ddc\u0dc0\u0dd3\u0db1\u0dca \u0dc3\u0dc4 \u0dc3\u0dd2\u0d82\u0dc4\u0dbd \u0d9c\u0ddc\u0dc0\u0dd3\u0db1\u0dca \u0d85\u0dad\u0dbb \u0db4\u0dd0\u0dc0\u0dad\u0dd2 \u0d9c\u0dd0\u0da7\u0dd4\u0db8\u0dca\u0d9a\u0dcf\u0dbb\u0dd3 \u0dad\u0dad\u0dca\u0dad\u0dca\u0dc0\u0dba\u0d9a\u0dca \u0dc4\u0dda\u0dad\u0dd4\u0dc0\u0dd9\u0db1\u0dca \u0db8\u0dda \u0daf\u0d9a\u0dca\u0dc0\u0dcf \u0d9c\u0dc0\u0dba\u0dd2\u0db1\u0dca 5,000\u0d9a\u0da7  \u0d85\u0db0\u0dd2\u0d9a \u0dc3\u0d82\u0d9b\u0dca\u200d\u0dba\u0dcf\u0dc0\u0d9a\u0dca \u0d85\u0dad\u0dd4\u0dbb\u0dd4\u0daf\u0db1\u0dca \u0d9a\u0dbb, \u0dad\u0dd4\u0dc0\u0dcf\u0dbd \u0dc3\u0dd2\u0daf\u0dd4\u0d9a\u0dbb \u0dc3\u0dc4 \u0d9d\u0dcf\u0dad\u0db1\u0dba \u0d9a\u0dbb \u0d87\u0dad\u0dd2 \u0db6\u0dc0\u0da7 \u0dc0\u0dd2\u0dbb\u0ddd\u0db0\u0dad\u0dcf\u0dc0\u0dba\u0dda \u0db1\u0dd2\u0dbb\u0dad \u0d9a\u0dd2\u0dbb\u0dd2 \u0d9c\u0ddc\u0dc0\u0dd2\u0dba\u0dd9\u0d9a\u0dd4 \u0dc3\u0db3\u0dc4\u0db1\u0dca \u0d9a\u0dc5\u0dda \u0dba.",
    "\u0db8\u0da9\u0d9a\u0dbd\u0db4\u0dd4\u0dc0 - \u0db8\u0dba\u0dd2\u0dbd\u0dad\u0dca\u0dad\u0db8\u0da9\u0dd4, \u0db8\u0dcf\u0daf\u0dc0\u0db1\u0dd9\u0dc4\u0dd2 \u0dad\u0dd8\u0dab \u0db7\u0dd6\u0db8\u0dd2\u0dba \u0db1\u0dd2\u0dbb\u0dd3\u0d9a\u0dca\u0dc2\u0dab \u0d9a\u0dd2\u0dbb\u0dd3\u0db8\u0da7 \u0d9c\u0ddc\u0dc3\u0dca \u0dc3\u0dd2\u0da7\u0dd2 \u0d94\u0dc4\u0dd4 \u0d87\u0dad\u0dd4\u0dc5\u0dd4 \u0d86\u0d9c\u0db8\u0dd2\u0d9a \u0db1\u0dcf\u0dba\u0d9a\u0dba\u0dd2\u0db1\u0dca\u0da7 \u0dc3\u0dc4 \u0dc3\u0dd2\u0dc0\u0dd2\u0dbd\u0dca \u0dc3\u0db8\u0dcf\u0da2 \u0d9a\u0dca\u200d\u0dbb\u0dd2\u0dba\u0dcf\u0d9a\u0dcf\u0dbb\u0dd3\u0db1\u0dca\u0da7 \u0d91\u0dc4\u0dd2 \u0d9c\u0ddc\u0dc0\u0dd2\u0dad\u0dd0\u0db1\u0dca \u0d9a\u0da7\u0dba\u0dd4\u0dad\u0dd4\u0dc0\u0dbd \u0db1\u0dd2\u0dbb\u0dad \u0dc0\u0db1 50\u0d9a\u0da7 \u0d85\u0db0\u0dd2\u0d9a \u0db4\u0dd2\u0dbb\u0dd2\u0dc3\u0d9a\u0dca \u0db8\u0dbb\u0dab \u0db6\u0dd2\u0dba \u0d87\u0dad\u0dd2 \u0d9a\u0dc5 \u0db6\u0dc0 \u0d9a\u0db1\u0dca\u0daf\u0dd9\u0dba\u0dd2\u0dba\u0dcf \u0da2\u0d9c\u0daf\u0dcf\u0dc3\u0dca \u0db4\u0dd2\u0dba\u0dad\u0dd4\u0db8\u0db1\u0dca \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc3\u0dda\u0dc0\u0dba \u0dc3\u0db8\u0d9c \u0d85\u0daf\u0dc4\u0dc3\u0dca \u0db4\u0dc5 \u0d9a\u0dbb\u0db8\u0dd2\u0db1\u0dca \u0db4\u0dd0\u0dc0\u0dc3\u0dd4\u0dc0\u0dda \u0dba.",
    "\"\u0d9a\u0dd2\u0dbb\u0dd2 \u0d9c\u0ddc\u0dc0\u0dd3\u0db1\u0dca\u0d9c\u0dda \u0db8\u0dda \u0dc0\u0dd2\u0dbb\u0ddd\u0db0\u0dad\u0dcf\u0dc0 \u0da2\u0dd3\u0dc0\u0db1\u0ddd\u0db4\u0dcf\u0dba \u0dc3\u0db3\u0dc4\u0dcf \u0dc0\u0db1 \u0d85\u0dbb\u0d9c\u0dbd\u0dba\u0d9a\u0dca. \u0dad\u0db8\u0db1\u0dca\u0d9c\u0dda \u0da2\u0dd3\u0dc0\u0db1\u0ddd\u0db4\u0dcf\u0dba \u0dc3\u0db3\u0dc4\u0dcf \u0d9c\u0dc0 \u0db4\u0dcf\u0dbd\u0db1\u0dba \u0dc3\u0dd2\u0daf\u0dd4 \u0d9a\u0dc5 \u0db8\u0dd9\u0db8 \u0da2\u0db1\u0dad\u0dcf\u0dc0 \u0d85\u0dc0\u0dd4\u0dbb\u0dd4\u0daf\u0dd4 50\u0d9a\u0da7 \u0d86\u0dc3\u0db1\u0dca\u0db1 \u0d9a\u0dcf\u0dbd\u0dba\u0d9a\u0dca \u0db8\u0dda \u0db7\u0dd6\u0db8\u0dd2\u0dba \u0dc3\u0dd2\u0dba \u0d9c\u0dc0\u0dba\u0dd2\u0db1\u0dca\u0da7 \u0dad\u0dab \u0d9a\u0dd0\u0dc0\u0dd3\u0db8\u0da7 \u0db7\u0dcf\u0dc0\u0dd2\u0dad \u0d9a\u0dc5\u0dcf. \u200c\u0d87\u0dad\u0dca\u0dad\u0da7 \u0db8 \u0db8\u0dda\u0d9a \u0db8\u0da9\u0d9a\u0dbd\u0db4\u0dd4\u0dc0 \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dda \u0db8\u0dcf\u0dba\u0dd2\u0db8\u0dca \u0db4\u0dd0\u0dad\u0dca\u0dad\u0da7 \u0dc0\u0dd9\u0db1\u0dca\u0db1 \u0dad\u0dd2\u0dba\u0dd9\u0db1 \u0dad\u0dd0\u0db1\u0d9a\u0dca. 70 \u0d9c\u0dab\u0db1\u0dca\u0dc0\u0dbd \u0daf\u0dd3 \u0db8\u0dda\u0d9a \u0d9a\u0dd2\u0dbb\u0dd2 \u0d9c\u0ddc\u0dc0\u0dd3\u0db1\u0dca \u0dc3\u0db3\u0dc4\u0dcf \u0dbd\u0db6\u0dcf \u0daf\u0dd3\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf.",
    "\"\u0db4\u0dc3\u0dd4\u0d9c\u0dd2\u0dba \u0d85\u0dc0\u0dd4\u0dbb\u0dd4\u0daf\u0dd4 4\u0d9a \u0d89\u0db3\u0db1\u0dca \u0db8\u0dda \u0dad\u0dd8\u0dab \u0db7\u0dd6\u0db8\u0dd2\u0dba \u0d8b\u0daf\u0dd4\u0dbb\u0dcf\u0d9c\u0db1\u0dca\u0db1 \u0d85\u0dc3\u0dbd\u0dca\u0dc0\u0dcf\u0dc3\u0dd3 \u0d9c\u0db8\u0dca\u0dc0\u0dbd \u0d89\u0db1\u0dca\u0db1 \u0dc3\u0dd2\u0d82\u0dc4\u0dbd \u0da2\u0db1\u0dba\u0dcf\u0dc0 \u0d9c\u0dd9\u0db1\u0dad\u0dca \u0db8\u0dd9\u0dc4\u0dd9 \u0db4\u0daf\u0dd2\u0d82\u0da0\u0dd2 \u0d9a\u0dbb\u0dc0\u0db1\u0dc0\u0dcf. \u0d9c\u0ddc\u0dc0\u0dd2\u0dad\u0dd0\u0db1\u0dca \u0d9a\u0dbb\u0db1\u0dc0\u0dcf \u0d9a\u0dd2\u0dba\u0db1 \u0db1\u0db8\u0dd2\u0db1\u0dca \u0db8\u0dda \u0db4\u0daf\u0dd2\u0d82\u0da0\u0dd2 \u0d9a\u0dd2\u0dbb\u0dd3\u0db8 \u0dc3\u0dd2\u0daf\u0dd4 \u0d9a\u0dbb\u0db1\u0dd4 \u0dbd\u0db6\u0db1\u0dc0\u0dcf. \u0db8\u0dda\u0d9a\u0dda \u0d9a\u0dcf\u0dbb\u0dab\u0dcf \u0dad\u0dd4\u0db1\u0d9a\u0dca \u0dad\u0dd2\u0dba\u0dd9\u0db1\u0dc0\u0dcf. \u0d91\u0d9a\u0d9a\u0dca \u200c\u0d9a\u0dd2\u0dbb\u0dd2 \u0d9c\u0ddc\u0dc0\u0dd2\u0dba\u0db1\u0dca\u0d9c\u0dda \u0d86\u0dbb\u0dca\u0dae\u0dd2\u0d9a\u0dba \u0d9a\u0da9\u0dcf \u0daf\u0db8\u0db1 \u0d91\u0d9a. \u0daf\u0dd9\u0dc0\u0dd0\u0db1\u0dd2 \u0d91\u0d9a \u0d9c\u0ddc\u0dc0\u0dd2\u0dad\u0dd0\u0db1\u0dca \u0da2\u0db1\u0db4\u0daf\u0d9a\u0dbb\u0dab\u0dba \u0dba\u0da7\u0dad\u0dda \u0db7\u0dd6\u0db8\u0dd2\u0dba \u0d86\u0d9a\u0dca\u200d\u0dbb\u0db8\u0dab\u0dba \u0d9a\u0dd2\u0dbb\u0dd3\u0db8. \u0dad\u0dd4\u0db1\u0dca\u0dc0\u0dd9\u0db1\u0dd2 \u0d91\u0d9a \u0d9a\u0dd2\u0dbb\u0dd2 \u0d9c\u0ddc\u0dc0\u0dd3\u0db1\u0dca\u0dc0 \u0d91\u0db8 \u0db4\u0dca\u200d\u0dbb\u0daf\u0dda\u0dc1\u0dba\u0dd9\u0db1\u0dca \u0d89\u0dc0\u0dad\u0dca \u0d9a\u0dbb\u0db1 \u0d91\u0d9a. \u0db8\u0dda \u0d89\u0da9\u0db8\u0dca \u0d86\u0d9a\u0dca\u200d\u0dbb\u0db8\u0dab\u0dba\u0da7 \u0d91\u0dbb\u0dd9\u0dc4\u0dd2\u0dc0 \u0db4\u0dd0\u0dc0\u0dd0\u0dad\u0dd2 \u0d85\u0db0\u0dd2\u0d9a\u0dbb\u0dab \u0d9a\u0da7\u0dba\u0dd4\u0dad\u0dd4 \u0d91\u0d9a\u0dca\u0d9a \u200c\u0db8\u0dda \u0d9a\u0da7\u0dba\u0dd4\u0dad\u0dca\u0dad \u0db4\u0ddc\u0da9\u0dca\u0da9\u0d9a\u0dca \u0d85\u0da9\u0dd4\u0dc0\u0dd9\u0dbd\u0dcf \u0dad\u0dd2\u0db6\u0dd4\u0dab\u0dcf. \u0db1\u0db8\u0dd4\u0dad\u0dca \u0daf\u0dd0\u0db1\u0dca \u0d89\u0dad\u0dcf \u0daf\u0dbb\u0dd4\u0dab\u0dd4 \u0dc0\u0dd2\u0daf\u0dd2\u0dc4\u0da7 \u0d9a\u0dd2\u0dbb\u0dd2 \u200c\u0d9c\u0ddc\u0dc0\u0dd3\u0db1\u0dca\u0d9c\u0dda \u0dad\u0dd8\u0dab \u0db6\u0dd2\u0db8\u0dca \u0d86\u0d9a\u0dca\u200d\u0dbb\u0db8\u0dab\u0dba \u0d9a\u0dbb\u0dbd\u0dcf, \u0db1\u0dd2\u0dad\u0dbb\u0db8 \u200c\u0d9c\u0dc0\u0dba\u0dd2\u0db1\u0dca \u0d9d\u0dcf\u0dad\u0db1\u0dba \u0d9a\u0dbb\u0db1 \u0d91\u0d9a\u0dad\u0dca \u0daf\u0dd2\u0d9c\u0dd2\u0db1\u0dca \u0daf\u0dd2\u0d9c\u0da7\u0db8 \u0dc3\u0dd2\u0daf\u0dd4 \u0dc0\u0dd9\u0db1\u0dc0\u0dcf.",
    "\"\u0db4\u0dc3\u0dd4\u0d9c\u0dd2\u0dba \u0d85\u0d9c\u0ddd\u0dc3\u0dca\u0dad\u0dd4 \u0db8\u0dcf\u0dc3\u0dba\u0dda 23 \u200c\u0dc0\u0dd9\u0db1\u0dd2\u0daf\u0dcf \u0d85\u0db4\u0dd2 \u0d9a\u0dab\u0dca\u0da9\u0dcf\u0dba\u0db8\u0d9a\u0dca \u0dc0\u0dd2\u0daf\u0dd2\u0dc4\u0da7 \u0db8\u0dba\u0dd2\u0dbd\u0dad\u0dca\u0dad\u0db8\u0da9\u0dd4 \u0d9a\u0dd2\u0dbb\u0dd2 \u200c\u0d9c\u0ddc\u0dc0\u0dd3\u0db1\u0dca\u0dc0 \u0dc4\u0db8\u0dd4\u0dc0\u0dd9\u0dbd\u0dcf \u0dad\u0dd8\u0dab \u0db6\u0dd2\u0db8\u0dca \u0d9c\u0dd0\u0db1 \u0dc4\u0ddc\u0dba\u0dbd\u0dcf \u0db6\u0dbd\u0db1\u0dca\u0db1 \u0d9c\u0dd2\u0dba\u0dcf. \u0d92 \u0dc0\u0dd9\u0dbd\u0dcf\u0dc0\u0dda \u0d91\u0db8 \u0db4\u0dca\u200d\u0dbb\u0daf\u0dda\u0dc1 \u0d9c\u0dd2\u0db1\u0dd2 \u0dad\u0dd2\u0dba\u0dbd\u0dcf, \u0d91\u0db8 \u0db4\u0dca\u200d\u0dbb\u0daf\u0dda\u0dc1 \u0dc4\u0dda\u0db1\u0dca \u0d9c\u0ddc\u0dc0\u0dd2\u0dad\u0dd0\u0db1\u0da7 \u0dc3\u0dd4\u0daf\u0dd4\u0dc3\u0dd4 \u0dc0\u0dd2\u0daf\u0dd2\u0dc4\u0da7 \u0dc3\u0d9a\u0dc3\u0dca \u0d9a\u0dbb\u0db1\u0dc0\u0dcf \u0d85\u0db4\u0dd2 \u0daf\u0dd0\u0d9a\u0dca\u0d9a\u0dcf. \u0d85\u0db4\u0dd2 \u0d92\u0dc0\u0dcf \u0db1\u0dd2\u0dbb\u0dd3\u0d9a\u0dca\u0dc2\u0dab\u0dba \u0d9a\u0dbb\u0dbd\u0dcf \u0d91\u0daf\u0dca\u0daf\u0dd2, \u0d89\u0da9\u0db8\u0dca \u0d86\u0d9a\u0dca\u200d\u0dbb\u0db8\u0dab\u0dba \u0d9a\u0dbb\u0dbd\u0dcf \u0dad\u0dd2\u0dba\u0dd9\u0db1 \u0d85\u0dba \u0dba\u0dd2, \u0d92 \u0d89\u0db1\u0dca\u0db1 \u200c\u200c\u0db6\u0dde\u0daf\u0dca\u0db0 \u0db7\u0dd2\u0d9a\u0dca\u0dc2\u0dd4\u0db1\u0dca\u0dc0\u0dc4\u0db1\u0dca\u0dc3\u0dda \u0d9a\u0dd9\u0db1\u0dd9\u0d9a\u0dd4\u0dad\u0dca \u0d85\u0db4\u0dda \u0dc0\u0dcf\u0dc4\u0db1\u0dba \u0dc4\u0dbb\u0dc3\u0dca \u0d9a\u0dbb\u0dbd\u0dcf \u0db1\u0dad\u0dbb \u0d9a\u0dbb\u0dbd\u0dcf \u0dc0\u0dcf\u0dc4\u0db1\u0dba\u0dda \u0dba\u0dad\u0dd4\u0dbb \u0d85\u0dbb\u0d9c\u0dd9\u0db1 \u0d9a\u0dd2\u0dc0\u0dca\u0dc0\u0dcf, \u0d94\u0dba\u0dcf\u0dbd\u0dcf\u0dc0 \u0db8\u0dda \u0dc0\u0dcf\u0dc4\u0db1\u0dba \u0d87\u0dad\u0dd4\u0dc5\u0da7 \u0daf\u0dcf\u0dbd\u0dcf \u0d9c\u0dd2\u0db1\u0dd2 \u0dad\u0dd2\u0db6\u0dca\u0db6\u0ddc\u0dad\u0dca \u0dad\u0db8\u0dcf \u0db8\u0d9c\u0dda \u0d9a\u0dda\u0db1\u0dca\u0dad\u0dd2\u0dba \u0d85\u0da9\u0dd4 \u0dc0\u0dd9\u0db1\u0dca\u0db1\u0dda \u0d9a\u0dd2\u0dba\u0dbd\u0dcf. \u0d9a\u0ddc\u0dc4\u0ddc\u0db8 \u0dc4\u0dbb\u0dd2 \u0db4\u0dd0\u0dba \u0dad\u0dd4\u0db1\u0d9a\u0dca \u0d85\u0db4\u0dd2\u0dc0 \u0dc0\u0dcf\u0dc4\u0db1\u0dba \u0d87\u0dad\u0dd4\u0dc5\u0dda \u0dc4\u0dd2\u0dbb \u0d9a\u0dbb\u0dbd\u0dcf \u0dad\u0dd2\u0dba\u0dcf\u0d9c\u0dad\u0dca\u0dad\u0dcf.",
    "\"\u0d92 \u0dc0\u0dd9\u0dbd\u0dcf\u0dc0\u0dda \u0dc4\u0dd2\u0dad\u0dd4\u0dab \u0daf\u0dd9\u0dba\u0d9a\u0dca \u0dad\u0db8\u0dcf, \u0d85\u0db4\u0dd2\u0da7 \u0db8\u0dda \u0dad\u0dbb\u0db8\u0dca \u0dad\u0dbb\u0dca\u0da2\u0db1\u0dba \u0d9a\u0dbb\u0db1\u0dc0\u0dcf \u0db1\u0db8\u0dca, \u0d85\u0db4\u0dd2\u0dad\u0dca \u0d91\u0d9a\u0dca\u0d9a \u0d86\u0db4\u0dd4 \u0dc4\u0dd2\u0db1\u0dca\u0daf\u0dd4 \u0db4\u0dd6\u0da2\u0d9a\u0dc0\u0dbb\u0dba\u0dd9\u0d9a\u0dca\u0da7 \u0db4\u0dc4\u0dbb \u0daf\u0dd9\u0db1\u0dca\u0db1 \u0d8b\u0dad\u0dca\u0dc3\u0dc4 \u0d9a\u0dc5\u0dcf. \u0d8a\u0da7 \u0db4\u0dc3\u0dca\u0dc3\u0dda \u0d85\u0db4\u0dd2 \u0db8\u0dd4\u0dc4\u0dd4\u0dab \u0daf\u0dd4\u0db1\u0dca\u0db1 \u0d85\u0dad\u0dca\u0daf\u0dd0\u0d9a\u0dd3\u0db8 \u0dc3\u0dc4 \u0daf\u0dd0\u0d9a\u0dca\u0d9a \u0daf\u0dd9\u0dba \u0d85\u0db1\u0dd2\u0dad\u0dca \u0d85\u0dba\u0da7 \u0d9a\u0dd2\u0dc0\u0dca\u0dc0\u0dcf. \u0db4\u0dca\u200d\u0dbb\u0da2\u0dcf\u0dad\u0db1\u0dca\u0dad\u0dca\u200d\u0dbb\u0dc0\u0dcf\u0daf\u0dd3 \u0dbb\u0da7\u0d9a \u0db8\u0dda \u0dc0\u0d9c\u0dda \u0d9a\u0dd0\u0dbd\u0dd1 \u0db1\u0dd3\u0dad\u0dd2\u0dba\u0d9a\u0dca \u0dbb\u0da2 \u0d9a\u0dbb\u0db1\u0dc0\u0dcf \u0d9a\u0dd2\u0dba\u0db1 \u0d91\u0d9a \u0d9a\u0dad\u0dcf\u0db6\u0dc4\u0d9a\u0da7 \u0dbd\u0d9a\u0dca \u0dc0\u0dd4\u0dab\u0dcf \u0db8, \u0d9a\u0dd2\u0dbb\u0dd2 \u0d9c\u0ddc\u0dc0\u0dd3\u0db1\u0dca \u0dad\u0dc0\u0dad\u0dca \u0db6\u0dbd\u0db4\u0dd1\u0db8\u0d9a\u0da7 \u0dbd\u0d9a\u0dca \u0dc0\u0dd4\u0dab\u0dcf. \u200c\u0d9c\u0dc0\u0dba\u0dd2\u0db1\u0dca \u0d9d\u0dcf\u0dad\u0db1\u0dba \u0d9a\u0dbb\u0db1 \u0db4\u0dca\u200d\u0dbb\u0db8\u0dcf\u0dab\u0dba \u0dc0\u0dd0\u0da9\u0dd2 \u0dc0\u0dd4\u0dab\u0dcf.",
    "\"\u0d9a\u0dd2\u0dbb\u0dd2 \u0d9c\u0ddc\u0dc0\u0dd2\u0dba\u0db1\u0dca \u0d89\u0dbd\u0dca\u0dbd\u0db1\u0dca\u0db1\u0dda, \u0db8\u0dda \u200c\u0dad\u0dd8\u0dab\u0db6\u0dd2\u0db8 \u0d86\u0d9a\u0dca\u200d\u0dbb\u0db8\u0dab\u0dba \u0d9a\u0dbb\u0db1\u0dca\u0db1 \u0d91\u0db4\u0dcf. \u0d9c\u0dc0\u0dba\u0dd2\u0db1\u0dca\u0d9c\u0dda \u0d89\u0da9\u0db8 \u0db1\u0dd0\u0dc0\u0dad \u0daf\u0dd9\u0db1\u0dca\u0db1 \u0d9a\u0dd2\u0dba\u0dbd \u0dba\u0dd2 \u0db8\u0dda \u0dc0\u0dd2\u0dbb\u0ddd\u0db0\u0dad\u0dcf\u0dc0\u0dba\u0dda \u0db1\u0dd2\u0dad\u0dbb \u0dc0\u0dd9\u0db1\u0dca\u0db1\u0dda. \u0db8\u0dba\u0dd2\u0dbd\u0dad\u0dca\u0dad\u0db8\u0da9\u0dd4 - \u0db8\u0dcf\u0daf\u0dc0\u0db1\u0dd9\u0dba\u0dd2 \u0db4\u0dca\u200d\u0dbb\u0daf\u0dda\u0dc1\u0dba\u0da7 \u0d9c\u0ddc\u0dc0\u0dd2\u0dad\u0dd0\u0db1\u0dca \u0d9a\u0dbb\u0db1\u0dca\u0db1 \u0d86\u0db4\u0dd4 \u0db4\u0dd2\u0da7 \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a \u0d9c\u0ddc\u0dc0\u0dd3\u0db1\u0dca\u0da7 \u0d85\u0daf\u0dcf\u0dc5 \u200c\u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dd9\u0db1\u0dca \u0dc0\u0d9c\u0dcf \u0d89\u0da9\u0db8\u0dca \u0dbd\u0db6\u0dcf \u0daf\u0dd9\u0db1\u0dc0\u0dcf. \u0d91\u0dba\u0dcf\u0dbd\u0dcf \u0d91\u0dad\u0dd0\u0db1\u0dd2\u0db1\u0dca \u0d89\u0dc0\u0dad\u0dca \u0dc0\u0dd9\u0db1\u0dca\u0db1 \u200c\u0d85\u0dc0\u0dc1\u0dca\u200d\u0dba \u0dba\u0dd2. \u200c\u0d9a\u0dd2\u0dbb\u0dd2 \u0d9c\u0ddc\u0dc0\u0dd3\u0db1\u0dca\u0da7 \u0db8\u0dda \u0dad\u0dab \u0db6\u0dd2\u0db8 \u0db7\u0dcf\u0dc0\u0dd2\u0dad \u0d9a\u0dbb\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca \u0d9a\u0dd2\u0dba\u0dbd\u0dcf \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dba\u0dcf \u0daf\u0dd9\u0db8\u0dc5 \u0daf\u0dda\u0dc1\u0db4\u0dcf\u0dbd\u0db1\u0da5\u0dba\u0db1\u0dca \u0dc0 \u0dc4\u0db8\u0dd4\u0dc0\u0dd4\u0dab \u0dc0\u0dd9\u0dbd\u0dcf\u0dc0\u0dda \u0d9a\u0dd2\u0dba\u0dbd\u0dcf \u0dad\u0dd2\u0db6\u0dd4\u0dab\u0dcf. \u0db1\u0db8\u0dd4\u0dad\u0dca \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dba\u0dcf\u0d9c\u0dda \u0db4\u0ddc\u0dbb\u0ddc\u0db1\u0dca\u0daf\u0dd4\u0dc0 \u0db4\u0dc0\u0dcf \u0d89\u0da7\u0dd4 \u200c\u0db1\u0ddc\u0d9a\u0dbb \u0dc3\u0dcf\u0db0\u0dcf\u0dbb\u0dab \u0dc0\u0dd2\u0daf\u0dd2\u0dc4\u0da7 \u0dc3\u0da7\u0db1\u0dca \u0d9a\u0dbb\u0db1 \u0d9a\u0dd2\u0dbb\u0dd2 \u0d9c\u0ddc\u0dc0\u0dd3\u0db1\u0dca\u0da7 \u0dad\u0dbb\u0dca\u0da2\u0db1\u0dba \u0d9a\u0dbb\u0db1\u0dc0\u0dcf. \u0d92 \u0dc3\u0dcf\u0db8\u0d9a\u0dcf\u0db8\u0dd3 \u0dc0\u0dd2\u0dbb\u0ddd\u0db0\u0dad\u0dcf\u0dc0\u0dba\u0da7 \u0dc3\u0dc4\u0dcf\u0dba \u0db4\u0dc5 \u0d9a\u0dbb\u0db1\u0dca\u0db1 \u0d86\u0db4\u0dd4 \u0dc3\u0dd2\u0dc3\u0dd4\u0db1\u0dca\u0dc0 \u0d85\u0dad\u0dca\u0d85\u0da9\u0d82\u0d9c\u0dd4\u0dc0\u0da7 \u0d9c\u0db1\u0dca\u0db1\u0dc0\u0dcf. \u0dba\u0dd4\u0d9a\u0dca\u0dad\u0dd2\u0dba \u0d89\u0da7\u0dd4 \u0d9a\u0dbb\u0db1\u0dca\u0db1\u0dda \u0db1\u0dd0\u0dad\u0dd2\u0dc0, \u0dbb\u0da7\u0dda \u0db1\u0dcf\u0dba\u0d9a\u0dba\u0dcf\u0d9c\u0dda \u0db4\u0ddc\u0dbb\u0ddc\u0db1\u0dca\u0daf\u0dd4\u0dc0 \u0d89\u0da7\u0dd4 \u0d9a\u0dbb\u0db1\u0dca\u0db1\u0dda \u0db1\u0dd0\u0dad\u0dd2\u0dc0, \u0dbb\u0dcf\u0da2\u0dca\u200d\u0dba \u0dba\u0dcf\u0db1\u0dca\u0dad\u0dca\u200d\u0dbb\u0dab\u0dba \u0dbb\u0da7 \u0dad\u0dd4\u0dc5 \u0d85\u0dc0\u0db1\u0dd3\u0dad\u0dd2\u0dba \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0d9a\u0dbb\u0db1\u0dc0\u0dcf. \u0db8\u0dda\u0d9a \u200c\u0d9a\u0dd2\u0dbb\u0dd2 \u0d9c\u0ddc\u0dc0\u0dd3\u0db1\u0dca\u0d9c\u0dda \u0d85\u0dbb\u0d9c\u0dbd\u0dba \u0da2\u0dd3\u0dc0\u0dd2\u0dad\u0dba\u0dad\u0dca - \u0db8\u0dbb\u0dab\u0dba\u0dad\u0dca \u0d85\u0dad\u0dbb \u0dc3\u0da7\u0db1\u0d9a\u0dca.\"",
    "\u0db8\u0dda \u0d85\u0dad\u0dbb 2023.10.20 \u0dc0\u0db1\u0daf\u0dcf\u0dba\u0dd2\u0db1\u0dca \u0db4\u0dc3\u0dd4\u0dc0 \u0d91\u0dbb\u0dcf\u0dc0\u0dd4\u0dbb\u0dca \u0db4\u0da7\u0dca\u0da7\u0dd4 \u0db4\u0dca\u200d\u0dbb\u0daf\u0dda\u0dc1\u0dd3\u0dba \u0dbd\u0dda\u0d9a\u0db8\u0dca \u0d9a\u0ddc\u0da7\u0dca\u0da8\u0dcf\u0dc3\u0dba\u0da7\u0dad\u0dca, \u0d9a\u0ddd\u0dbb\u0dbd\u0dd9\u0dba\u0dd2 \u0db4\u0da7\u0dca\u0da7\u0dd4 \u0daf\u0d9a\u0dd4\u0dab \u0db4\u0dca\u200d\u0dbb\u0daf\u0dda\u0dc1\u0dd3\u0dba \u0dbd\u0dda\u0d9a\u0db8\u0dca \u0d9a\u0ddc\u0da7\u0dca\u0da8\u0dcf\u0dc3\u0dba\u0da7\u0dad\u0dca \u0d85\u0dba\u0dad\u0dca \u0db4\u0dca\u200d\u0dbb\u0daf\u0dda\u0dc1 \u0d87\u0dad\u0dd4\u0dc5\u0dad\u0dca \u0d9a\u0dbb\u0db8\u0dd2\u0db1\u0dca \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0dc0\u0dd2\u0dc3\u0dd2\u0db1\u0dca \u0dc3\u0dd2\u0dba \u0db8\u0dcf\u0dba\u0dd2\u0db8\u0dca \u0dbd\u0d9a\u0dd4\u0dab\u0dd4 \u0d9a\u0dbb \u0d87\u0dad\u0dd2 \u0d85\u0dad\u0dbb \u0d91\u0db8 \u0db4\u0dca\u200d\u0dbb\u0daf\u0dda\u0dc1\u0dba\u0dda \u0dc0\u0dd2\u0dc1\u0dcf\u0dbd \u0db7\u0dd6\u0db8\u0dd2 \u0db4\u0dca\u200d\u0dbb\u0db8\u0dcf\u0dab\u0dba\u0d9a \u0dc0\u0dd3 \u0dc0\u0d9c\u0dcf\u0dc0\u0db1\u0dca \u0dc3\u0dd2\u0daf\u0dd4 \u0d9a\u0dbb \u0d87\u0dad\u0dd2 \u0db6\u0dc0 \u0dc3\u0db3\u0dc4\u0db1\u0dca \u0dc0\u0dda.",
    "\u0d91\u0db8\u0dd9\u0db1\u0dca \u0db8 \u0dc0\u0d9c\u0dcf\u0dc0\u0db1\u0dca \u0dc3\u0dd2\u0daf\u0dd4 \u0d9a\u0dbb\u0db1\u0dd4 \u0dbd\u0db6\u0db1 \u0d9c\u0ddc\u0dc0\u0dd3\u0db1\u0dca \u0dc0\u0dd2\u0dc3\u0dd2\u0db1\u0dca \u0d9a\u0dd2\u0dbb\u0dd2 \u0d9c\u0dc0\u0dba\u0dd2\u0db1\u0dca\u0da7 \u0dc3\u0dd2\u0daf\u0dd4 \u0d9a\u0dbb\u0db1 \u0db4\u0dc4\u0dbb\u0daf\u0dd3\u0db8\u0dca, \u0dc0\u0dd9\u0da9\u0dd2 \u0dad\u0dd0\u0db6\u0dd3\u0db8\u0dca, \u0dc4\u0d9a\u0dca\u0d9a \u0db4\u0da7\u0dc3\u0dca \u0dbd\u0db6\u0dcf\u0daf\u0dd3\u0db8\u0dca \u0dc3\u0dc4 \u0dad\u0dd4\u0dc0\u0dcf\u0dbd \u0dc3\u0dd2\u0daf\u0dd4 \u0d9a\u0dd2\u0dbb\u0dd3\u0db8\u0dca \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0d9a\u0dd2\u0dbb\u0dd2 \u0d9c\u0ddc\u0dc0\u0dd3\u0db1\u0dca \u0db1\u0dd2\u0dbb\u0dad\u0dd4\u0dbb\u0dd4\u0dc0 \u0db8 \u0db4\u0ddc\u0dbd\u0dd2\u0dc3\u0dd2\u0dba \u0db4\u0dd0\u0db8\u0dd2\u0dab\u0dd2\u0dbd\u0dd2 \u0dc3\u0dd2\u0daf\u0dd4 \u0d9a\u0dbb\u0db8\u0dd2\u0db1\u0dca \u0dc3\u0dd2\u0da7\u0dd2\u0dba\u0dd2.",
    "\u0d91\u0dc4\u0dd2 \u0d86\u0dc3\u0db1\u0dca\u0db1\u0dad\u0db8 \u0dc3\u0dd2\u0daf\u0dd4\u0dc0\u0dd3\u0db8 \u0dbd\u0dd9\u0dc3 \u0db4\u0dc3\u0dd4\u0d9c\u0dd2\u0dba \u0daf\u0dcf \u0dc0\u0dba\u0dc3 \u0d85\u0dc0\u0dd4\u0dbb\u0dd4\u0daf\u0dd4 4\u0d9a\u0dca \u0dc0\u0db1 \u0dc0\u0dc3\u0dd4 \u0db4\u0dd0\u0da7\u0dc0\u0dd9\u0d9a\u0dd4\u0da7 \u0dc0\u0dd9\u0da9\u0dd2 \u0dad\u0db6\u0dcf, \u0d9c\u0dd9\u0dbd \u0dc3\u0dd2\u0dbb\u0dd4\u0dbb\u0dd9\u0db1\u0dca \u0dc0\u0dd9\u0db1\u0dca\u0d9a\u0dbb \u0d91\u0db8 \u0dc3\u0dad\u0dca\u0dad\u0dca\u0dc0\u0dba\u0dcf\u0d9c\u0dda \u0db8\u0dc3\u0dca \u0daf \u0dbb\u0dd0\u0d9c\u0dd9\u0db1 \u0d9c\u0ddc\u0dc3\u0dca \u0d87\u0dad\u0dd2 \u0db6\u0dc0\u0da7 \u0d9a\u0dd2\u0dbb\u0dd2 \u0d9c\u0ddc\u0dc0\u0dd3\u0dc4\u0dd4 \u0db4\u0dd0\u0dc0\u0dc3\u0dd6\u0dc4. \u0db8\u0dda \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db4\u0ddc\u0dbd\u0dd2\u0dc3\u0dd2\u0dba\u0da7 \u0db4\u0dd0\u0db8\u0dd2\u0dab\u0dd2\u0dbd\u0dd2 \u0dc3\u0dd2\u0daf\u0dd4\u0d9a\u0dbb \u0d87\u0dad\u0dd2 \u0db6\u0dc0\u0dad\u0dca, \u0db8\u0dd3\u0da7 \u0db4\u0dd9\u0dbb \u0dc3\u0dd2\u0daf\u0dd4 \u0d9a\u0dbb\u0db1\u0dd4 \u0dbd\u0dd0\u0db6\u0dd6 \u0db4\u0dd0\u0db8\u0dd2\u0dab\u0dd2\u0dbd\u0dd2 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db8\u0dda \u0daf\u0d9a\u0dca\u0dc0\u0dcf \u0db1\u0dd2\u0dc3\u0dd2 \u0db4\u0dd2\u0dba\u0dc0\u0dbb \u0d9c\u0dd9\u0db1 \u0db1\u0ddc\u0db8\u0dd0\u0dad\u0dd2 \u0db6\u0dc0\u0dad\u0dca \u0d94\u0dc0\u0dd4\u0dc4\u0dd4 \u0da0\u0ddd\u0daf\u0db1\u0dcf \u0d9a\u0dc5\u0dc4.",
    "\u0db8\u0dba\u0dd2\u0dbd\u0dad\u0dca\u0dad\u0db8\u0da9\u0dd4 \u0dad\u0dd8\u0dab \u0db7\u0dd6\u0db8\u0dd2\u0dba \u0d9a\u0dda\u0db1\u0dca\u0daf\u0dca\u200d\u0dbb \u0d9a\u0dbb\u0d9c\u0db1\u0dd2\u0db8\u0dd2\u0db1\u0dca \u0d9c\u0dc0 \u0db4\u0dcf\u0dbd\u0db1\u0dba\u0dda \u0db1\u0dd2\u0dbb\u0dad \u0dc0\u0db1 \u0dc3\u0db8\u0dc3\u0dca\u0dad \u0d9c\u0ddc\u0dc0\u0dd3\u0db1\u0dca \u0dc0\u0dd2\u0dc3\u0dd2\u0db1\u0dca \u0d9a\u0dd2\u0dbb\u0dd2 \u0d9c\u0dc0\u0dba\u0dd2\u0db1\u0dca 175,855\u0d9a\u0dca \u0dc3\u0dc4 \u0db8\u0dd3 \u0d9c\u0dc0\u0dba\u0dd2\u0db1\u0dca 324,145\u0d9a\u0dca \u0db4\u0dcf\u0dbd\u0db1\u0dba \u0d9a\u0dbb\u0dba\u0dd2.",
    "2012 \u0dc0\u0dc3\u0dbb\u0dda \u0dc3\u0dd2\u0da7 2023 \u0dc0\u0dc3\u0dbb \u0daf\u0d9a\u0dca\u0dc0\u0dcf \u0dc3\u0dad\u0dd4\u0db1\u0dca 6,948 \u0daf\u0dd9\u0db1\u0dd9\u0d9a\u0dd4 \u0dc0\u0dd2\u0dc0\u0dd2\u0db0 \u0dc0\u0db0 \u0dc4\u0dd2\u0d82\u0dc3\u0dcf\u0dc0\u0dbd\u0da7 \u0dbd\u0d9a\u0dca\u0dc0 \u0d87\u0dad. \u0d89\u0db1\u0dca \u0d9c\u0dc0\u0dba\u0dd2\u0db1\u0dca 4,463 \u0daf\u0dd9\u0db1\u0dd9\u0d9a\u0dd4 \u0d85\u0dad\u0dd4\u0dbb\u0dd4\u0daf\u0db1\u0dca \u0dc0\u0dd3 \u0d87\u0dad\u0dd2 \u0d85\u0dad\u0dbb \u0dc3\u0ddc\u0dbb\u0d9a\u0db8\u0dca \u0d9a\u0dbb\u0db1 \u0dbd\u0daf \u0dc3\u0d82\u0d9b\u0dca\u200d\u0dba\u0dcf\u0dc0 500\u0d9a\u0dd2. \u0d9c\u0dc0\u0dba\u0dd2\u0db1\u0dca 300 \u0daf\u0dd9\u0db1\u0dd9\u0d9a\u0dd4\u0da7 \u0dc0\u0dd9\u0da9\u0dd2 \u0dad\u0db6\u0dcf \u0d9d\u0dcf\u0dad\u0db1\u0dba \u0d9a\u0dbb \u0dad\u0dd2\u0db6\u0dda. \u0dc0\u0dd9\u0da9\u0dd2 \u0dad\u0dd0\u0db6\u0dd3\u0db8\u0dca\u0dc0\u0dbd\u0dd2\u0db1\u0dca \u0dad\u0dd4\u0dc0\u0dcf\u0dbd \u0dbd\u0daf \u0d9c\u0dc0\u0dba\u0dd2\u0db1\u0dca \u0dc3\u0d82\u0d9b\u0dca\u200d\u0dba\u0dcf\u0dc0 425\u0d9a\u0dd2.",
    "\u0d9c\u0dc0\u0dba\u0dd2\u0db1\u0dca 100 \u0daf\u0dd9\u0db1\u0dd9\u0d9a\u0dd4 \u0db6\u0dbd\u0dc4\u0dad\u0dca\u0d9a\u0dcf\u0dbb\u0dba\u0dd9\u0db1\u0dca \u0db4\u0dd0\u0dc4\u0dd0\u0dbb\u0d9c\u0dd9\u0db1 \u0d87\u0dad\u0dd2 \u0d85\u0dad\u0dbb \u0dc0\u0dd2\u0daf\u0dd4\u0dbd\u0dd2 \u0dc3\u0dd0\u0dbb \u0dc0\u0dd0\u0daf\u0dd3\u0db8\u0dd9\u0db1\u0dca \u0d9c\u0dc0\u0dba\u0dd2\u0db1\u0dca 500\u0d9a\u0dca \u0daf, \u0dc0\u0dc3 \u0d89\u0dc3\u0dd2\u0db1 \u0dbd\u0daf \u0dad\u0dab\u0d9a\u0ddc\u0dc5 \u0d86\u0dc4\u0dcf\u0dbb \u0d9c\u0dd0\u0db1\u0dd3\u0db8\u0dd9\u0db1\u0dca \u0d9c\u0dc0\u0dba\u0dd2\u0db1\u0dca 575 \u0daf\u0dd9\u0db1\u0dd9\u0d9a\u0dd4 \u0db4\u0db8\u0dab \u0db8\u0dd2\u0dba\u0d9c\u0ddc\u0dc3\u0dca \u0d87\u0dad\u0dd2 \u0db6\u0dc0 \u0daf \u0d9c\u0ddc\u0dc0\u0dd3\u0dc4\u0dd6 \u0db4\u0dca\u200d\u0dbb\u0d9a\u0dcf\u0dc1 \u0d9a\u0dbb\u0dad\u0dd2.",
    "\u0db8\u0dda \u0d85\u0dad\u0dbb \u0db1\u0ddc\u0dc0\u0dd0\u0db8\u0dca\u0db6\u0dbb\u0dca \u0db8\u0dc3 11 \u0dc0\u0db1\u0daf\u0dcf \u0db8\u0dba\u0dd2\u0dbd\u0dad\u0dca\u0dad\u0db8\u0da9\u0dd4 \u0db4\u0dca\u200d\u0dbb\u0daf\u0dda\u0dc1\u0dba\u0da7 \u0d87\u0dad\u0dd4\u0dc5\u0dd4 \u0dc0\u0db1 \u0db8\u0dcf\u0dbb\u0dca\u0d9c\u0dba\u0dda \u0db4\u0ddc\u0dbd\u0dd2\u0dc3\u0dca \u0db8\u0dcf\u0dbb\u0dca\u0d9c \u0db6\u0dcf\u0db0\u0d9a\u0dba\u0d9a\u0dca \u0d9a\u0dbb\u0daf\u0dd2\u0dba\u0db1\u0dcf\u0dbb\u0dd4 \u0db4\u0ddc\u0dbd\u0dd2\u0dc3\u0dd2\u0dba \u0dc0\u0dd2\u0dc3\u0dd2\u0db1\u0dca \u0d89\u0daf\u0dd2\u0d9a\u0dbb \u0d87\u0dad\u0dd2 \u0d85\u0dad\u0dbb \u0d92 \u0dc3\u0db3\u0dc4\u0dcf \u0daf\u0dd9\u0dc4\u0dd2\u0d85\u0dad\u0dca\u0dad\u0d9a\u0dab\u0dca\u0da9\u0dd2\u0dba \u0dc3\u0dc4 \u0db8\u0dc4\u0d94\u0dba \u0dba\u0db1 \u0db4\u0ddc\u0dbd\u0dd2\u0dc3\u0dca \u0dc3\u0dca\u0dae\u0dcf\u0db1\u0dc0\u0dbd\u0dd2\u0db1\u0dca \u0db1\u0dd2\u0dbd\u0db0\u0dcf\u0dbb\u0dd2\u0db1\u0dca \u0d85\u0db1\u0dd4\u0dba\u0dd4\u0d9a\u0dca\u0dad \u0d9a\u0dbb \u0dad\u0dd2\u0db6\u0dda.",
    "\u0db4\u0dd2\u0da7 \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dc0\u0dbd\u0dd2\u0db1\u0dca \u0d85\u0daf\u0dcf\u0dc5 \u0dad\u0dd8\u0dab \u0db7\u0dd6\u0db8\u0dd2\u0dba\u0da7 \u0d87\u0dad\u0dd4\u0dc5\u0dd4\u0dc0\u0dd3\u0db8 \u0dad\u0dc4\u0db1\u0db8\u0dca \u0d9a\u0dbb \u0d87\u0dad\u0dd2 \u0db1\u0db8\u0dd4\u0dad\u0dca \u0d8a\u0da7 \u0d85\u0daf\u0dcf\u0dc5 \u0d8b\u0dc3\u0dcf\u0dc0\u0dd2 \u0db1\u0dd2\u0dba\u0ddd\u0d9c\u0dba\u0d9a\u0dca \u0dc4\u0ddd \u0dbd\u0dd2\u0d9b\u0dd2\u0dad \u0db1\u0dd2\u0dba\u0ddd\u0d9c\u0dba\u0d9a\u0dca \u0d91\u0db8 \u0db1\u0dd2\u0dbd\u0db0\u0dcf\u0dbb\u0dd2\u0db1\u0dca \u0dc3\u0dad\u0dd4\u0dc0 \u0db1\u0dd0\u0dad.",
    "\u0d9a\u0dd9\u0dc3\u0dda \u0dc0\u0dd9\u0dad\u0dad\u0dca, \u0daf\u0dd2\u0dc0\u0dd4\u0dbd\u0db4\u0dad\u0dcf\u0db1 \u0dc3\u0dc4 \u0db8\u0dba\u0dd2\u0dbd\u0dad\u0dca\u0dad\u0db8\u0da9\u0dd4 \u0dba\u0db1\u0dd4 \u0db4\u0dca\u200d\u0dbb\u0daf\u0dda\u0dc1\u0dba\u0db1\u0dca \u0daf\u0dd9\u0d9a\u0d9a\u0dca \u0db6\u0dc0 \u0db8\u0dcf\u0daf\u0dd4\u0dbb\u0dd4\u0d94\u0dba\u0dda \u0daf\u0d9a\u0dd4\u0dab\u0dd4 \u0d89\u0dc0\u0dd4\u0dbb \u0d9c\u0ddc\u0dc0\u0dd2\u0db1\u0dca \u0dc3\u0dd4\u0dbb\u0d9a\u0dd3\u0db8\u0dda \u0dc3\u0d82\u0dc0\u0dd2\u0db0\u0dcf\u0db1\u0dba\u0dda \u0dc3\u0d82\u0dc0\u0dd2\u0db0\u0dcf\u0dba\u0d9a \u0da2\u0dda. \u0d92. \u0da0\u0db1\u0dca\u0daf\u0db1 \u0d9a\u0dd4\u0db8\u0dcf\u0dbb \u0da2\u0dba\u0dc3\u0dd2\u0d82\u0dc4 \u0db6\u0dd3\u0db6\u0dd3\u0dc3\u0dd2 \u0dc3\u0dd2\u0d82\u0dc4\u0dbd \u0dc3\u0dda\u0dc0\u0dba \u0dc3\u0db8\u0d9c \u0d85\u0daf\u0dc4\u0dc3\u0dca \u0db4\u0dc5 \u0d9a\u0dbb\u0db8\u0dd2\u0db1\u0dca \u0d9a\u0dd2\u0dba\u0dcf \u0dc3\u0dd2\u0da7\u0dd2\u0dba\u0dda \u0dba.",
    "\u0db8\u0dc4\u0dc0\u0dd0\u0dbd\u0dd2 \u0d85\u0db0\u0dd2\u0d9a\u0dcf\u0dbb\u0dd2\u0dba \u0dc0\u0dd2\u0dc3\u0dd2\u0db1\u0dca \u0db1\u0da9\u0dd4 \u0db4\u0dc0\u0dbb\u0dcf \u0d87\u0dad\u0dd2 \u0db4\u0dca\u200d\u0dbb\u0daf\u0dda\u0dc1\u0dba\u0dda \u0d9c\u0ddc\u0dc0\u0dd3\u0db1\u0dca 23 \u0daf\u0dd9\u0db1\u0dd9\u0d9a\u0dd4 \u0d9c\u0ddc\u0dc0\u0dd2\u0dad\u0dd0\u0db1\u0dca \u0d9a\u0dbb\u0db1 \u0db6\u0dc0\u0dad\u0dca \u0d89\u0db1\u0dca 13 \u0daf\u0dd9\u0db1\u0dd9\u0d9a\u0dd4\u0da7 \u0db4\u0db8\u0dab\u0d9a\u0dca \u0db1\u0da9\u0dd4 \u0d9c\u0ddc\u0db1\u0dd4 \u0d87\u0dad\u0dd2 \u0db6\u0dc0\u0dad\u0dca \u0d94\u0dc4\u0dd4 \u0db4\u0dd0\u0dc0\u0dc3\u0dd3\u0dba.",
    "\"2009 \u0d85\u0dc0\u0dd4\u0dbb\u0dd4\u0daf\u0dca\u0daf\u0dda \u0d89\u0db3\u0dbd\u0dcf \u0db8\u0dda \u0d9a\u0dd2\u0dba\u0db1 \u0dad\u0dd0\u0db1 \u0d9c\u0ddc\u0dc0\u0dd3\u0db1\u0dca 23 \u0daf\u0dd9\u0db1\u0dd9\u0d9a\u0dd4 \u0dc0\u0d9c\u0dcf\u0dc0\u0db1\u0dca \u0d9a\u0dbb\u0db8\u0dd2\u0db1\u0dca \u0d89\u0db1\u0dca\u0db1\u0dc0\u0dcf. \u0d91\u0dc4\u0dd9\u0dad\u0dca \u0db8\u0dc4\u0dc0\u0dd0\u0dbd\u0dd2\u0dba \u0db1\u0da9\u0dd4 \u0daf\u0dcf\u0dbd\u0dcf \u0dad\u0dd2\u0dba\u0dd9\u0db1\u0dca\u0db1\u0dda 13 \u0daf\u0dd9\u0db1\u0dd9\u0d9a\u0dd4\u0da7 \u0dc0\u0dd2\u0dad\u0dbb \u0dba\u0dd2. \u0d92\u0d9a\u0dd9\u0db1\u0dca \u0db4\u0dd0\u0dc4\u0dd0\u0daf\u0dd2\u0dbd\u0dd2 \u0dc0\u0dd9\u0db1\u0dc0\u0dcf \u0db8\u0dd9\u0dba\u0dcf\u0dbd\u0dcf \u0dc0\u0dd0\u0da9\u0dd9\u0db1\u0dca \u0db7\u0dcf\u0d9c\u0dba \u0dba\u0dd2 \u0d9a\u0dbb\u0dbd\u0dcf \u0dad\u0dd2\u0dba\u0dd9\u0db1\u0dca\u0db1\u0dda \u0d9a\u0dd2\u0dba\u0dbd\u0dcf. \u0daf\u0dd2\u0dc0\u0dd4\u0dbd\u0db4\u0dad\u0dcf\u0db1 \u0d9a\u0dd2\u0dba\u0db1 \u0d9c\u0db8 \u0d9a\u0db1\u0dca\u0daf\u0dda\u0d9c\u0db8 \u0dc0\u0dd9\u0dbd\u0dca\u0dba\u0dcf\u0dba, \u0db1\u0dd2\u0daf\u0db1\u0dca\u0dc0\u0dbd \u0dc0\u0dd9\u0dbd\u0dca\u0dba\u0dcf\u0dba, \u0db4\u0dd4\u0db6\u0dd4\u0daf\u0dd4\u0d9c\u0db8, \u0daf\u0db8\u0dca\u0db8\u0dd2\u0db1\u0dca\u0db1, \u0d85\u0dbb\u0dbd\u0d9c\u0d82\u0dc0\u0dd2\u0dbd \u0d9a\u0dd2\u0dba\u0db1 \u0d9c\u0db8\u0dca\u0dc0\u0dbd \u0db8\u0dcf\u0dba\u0dd2\u0db8\u0da7 \u0dc0\u0dd9\u0db1\u0dca\u0db1 \u0dad\u0dd2\u0dba\u0dd9\u0db1 \u0d9c\u0db8\u0d9a\u0dca. \u0db8\u0dc4\u0d94\u0dba \u0db4\u0dca\u200d\u0dbb\u0dcf\u0daf\u0dda\u0dc1\u0dd3\u0dba \u0dbd\u0dda\u0d9a\u0db8\u0dca \u0d9a\u0dcf\u0dbb\u0dca\u0dba\u0dcf\u0dbd\u0dba\u0dd9\u0db1\u0dca \u0dad\u0db8\u0dcf \u0db4\u0dcf\u0dbd\u0db1\u0dba \u0dc0\u0dd9\u0db1\u0dca\u0db1\u0dda. 2016 \u0dc0\u0dc3\u0dbb\u0dda \u0d9c\u0dd0\u0dc3\u0da7\u0dca \u0d91\u0d9a\u0d9a\u0dd2\u0db1\u0dca \u0d92\u0d9a \u0db8\u0dcf\u0daf\u0dd4\u0dbb\u0dd4 \u0d94\u0dba \u0daf\u0d9a\u0dd4\u0dab\u0dd4 \u0d89\u0dc0\u0dd4\u0dbb\u0dd4 \u0dc3\u0d82\u0dc0\u0dbb\u0dca\u0db0\u0db1 \u0dc0\u0dca\u200d\u0dba\u0dcf\u0db4\u0dd8\u0dad\u0dd2\u0dba\u0d9a\u0dca \u0dc0\u0dd2\u0daf\u0dd2\u0dc4\u0da7 \u0db1\u0db8\u0dca \u0d9a\u0dc5\u0dcf.\"",
    "\u0db8\u0dd9\u0db8 \u0d9c\u0db8\u0dca\u0db8\u0dcf\u0db1\u0dba\u0dda \u0dc3\u0dd2\u0da7\u0dd2\u0db1 \u0da2\u0db1\u0dad\u0dcf\u0dc0 1961 \u0dc0\u0dc3\u0dbb\u0dda \u0dc3\u0dd2\u0da7 \u0db8\u0dd9\u0db8 \u0db4\u0dca\u200d\u0dbb\u0daf\u0dda\u0dc1\u0dc0\u0dbd \u0db4\u0daf\u0dd2\u0d82\u0da0\u0dd2 \u0dc3\u0dd2\u0da7\u0dd2 \u0db6\u0dc0\u0da7 \u0db4\u0dca\u200d\u0dbb\u0db8\u0dcf\u0dab\u0dc0\u0dad\u0dca \u0dc3\u0dcf\u0d9a\u0dca\u0dc2\u0dd2 \u0dad\u0dd2\u0db6\u0dd9\u0db1 \u0db6\u0dc0 \u0daf \u0dc4\u0dd9\u0dad\u0dd9\u0db8 \u0d85\u0dc0\u0db0\u0dcf\u0dbb\u0dab\u0dba \u0d9a\u0dbb \u0dc3\u0dd2\u0da7\u0dd2\u0dba\u0dda \u0dba.",
    "\"1961 \u0dc0\u0dc3\u0dbb\u0dda \u0d89\u0db3\u0dbd\u0dcf \u0db8\u0dda\u0d9a \u0dc3\u0dd2\u0d82\u0dc4\u0dbd \u0d9c\u0db8\u0dca\u0db8\u0dcf\u0db1\u0dba\u0d9a\u0dca. \u0dba\u0dd4\u0daf\u0dca\u0db0 \u0d9a\u0dcf\u0dbd\u0dba\u0dda \u0daf\u0dd3 \u0d92 \u0d85\u0dba \u0db8\u0dda \u0d9c\u0db8\u0dd2\u0db1\u0dca \u0db4\u0dd2\u0da7\u0dad\u0dca\u0dc0\u0dd9\u0dbd\u0dcf \u0d9c\u0dd2\u0dba\u0dcf. 2009 \u0dc0\u0dc3\u0dbb\u0dda \u0dba\u0dd4\u0daf\u0dca\u0db0\u0dba \u0d89\u0dc0\u0dbb \u0dc0\u0dd4\u0dab\u0dcf\u0db8 \u0d91\u0dba\u0dcf\u0dbd\u0dcf \u0d86\u0dba\u0dd9\u0dad\u0dca \u0db8\u0dd9\u0dc4\u0dd9\u0da7 \u0d86\u0dc0\u0dcf. \u0d85\u0dc0\u0dda \u0db8\u0dd4\u0dbd\u0dd2\u0db1\u0dca \u0dc4\u0dd2\u0da7\u0db4\u0dd4 \u0db4\u0dbb\u0db8\u0dca\u0db4\u0dbb\u0dcf\u0dc0\u0dda \u0d85\u0dba \u0db1\u0dd9\u0dc0\u0dd9\u0dba\u0dd2. \u0dad\u0dd4\u0db1\u0dca\u0dc0\u0dd9\u0db1\u0dd2 \u0db4\u0dbb\u0db8\u0dca\u0db4\u0dbb\u0dcf\u0dc0\u0dda \u0d85\u0dba. \u0da1\u0db1\u0dca\u0daf \u0dc4\u0dd2\u0db8\u0dd2 \u0db1\u0dcf\u0db8\u0dbd\u0dda\u0d9b\u0db1\u0dba\u0dda \u0db4\u0dc0\u0dcf \u0dc0\u0dd2\u0dc3\u0dca\u0dad\u0dbb \u0dad\u0dd2\u0dba\u0dd9\u0db1\u0dc0\u0dcf.",
    "\"1961 \u0d9a\u0dcf\u0dbd\u0dba\u0dda \u0dc4\u0dd2\u0da7\u0db4\u0dd4  \u0db4\u0dcf\u0dbd\u0d9a\u0dba\u0db1\u0dca \u0db8\u0dda \u0d85\u0dba\u0da7 \u0d89\u0da9\u0db8\u0dca \u0dbd\u0dd2\u0dba\u0dbd\u0dcf \u0daf\u0dd3\u0dbd\u0dcf \u0dad\u0dd2\u0db6\u0dd4\u0dab\u0dcf. \u0d8a\u0da7 \u0db4\u0dc3\u0dca\u0dc3\u0dda \u0db8\u0dd1\u0dad\u0d9a \u0daf\u0dd3 \u0dc3\u0dd4\u0db8\u0db1\u0dbb\u0dad\u0db1 \u0dc4\u0dd2\u0db8\u0dd2\u0dba\u0db1\u0dca\u0d9c\u0dda \u0db8\u0dd0\u0daf\u0dd2\u0dc4\u0dad\u0dca \u0dc0\u0dd3\u0db8\u0dd9\u0db1\u0dca \u0db1\u0dd2\u0dc0\u0dcf\u0dc3 25\u0d9a\u0dca \u0dc4\u0daf\u0dbd\u0dcf \u0daf\u0dd4\u0db1\u0dca\u0db1\u0dcf. 2015 \u0daf\u0dd3 \u0db6\u0dbd\u0dba\u0da7 \u0db4\u0dad\u0dca \u0dc0\u0dd4\u0dab \u0dba\u0dc4\u0db4\u0dcf\u0dbd\u0db1 \u0d86\u0dab\u0dca\u0da9\u0dd4 \u0db8\u0dd9\u0dad\u0dd0\u0db1 \u0dc4\u0dd2\u0da7\u0dd2\u0dba \u0d9c\u0ddc\u0dc0\u0dd2\u0dba\u0db1\u0dca\u0dc0 \u0d85\u0dba\u0dd2\u0db1\u0dca \u0d9a\u0dc5\u0dcf. \u0d92\u0dad\u0dca \u0d85\u0dbb 23 \u0daf\u0dd9\u0db1\u0dcf \u0d9c\u0dd2\u0dba\u0dda \u0db1\u0dd0\u0dc4\u0dd0. \u0d9c\u0ddd\u0da8\u0dcf\u0db7\u0dba \u0dbb\u0dcf\u0da2\u0db4\u0d9a\u0dca\u0dc2 \u0db6\u0dbd\u0dba\u0da7 \u0d86\u0dc0\u0dcf\u0db8 \u0db1\u0dd0\u0dc0\u0dad\u0dad\u0dca \u0db8\u0dda \u0da2\u0db1\u0dad\u0dcf\u0dc0 \u0d87\u0dc0\u0dd2\u0dad\u0dca \u0d9c\u0ddc\u0dc0\u0dd2\u0dad\u0dd0\u0db1\u0dca \u0d9a\u0dbb\u0d9c\u0dd9\u0db1 \u0dc4\u0dd2\u0da7\u0dd2\u0dba\u0dcf. \u0d86\u0dab\u0dca\u0da9\u0dd4\u0d9a\u0dcf\u0dbb\u0dc0\u0dbb\u0dd2\u0dba \u0d85\u0db1\u0dd4\u0dbb\u0dcf\u0db0\u0dcf \u0dba\u0dc4\u0db8\u0dca\u0db4\u0dad\u0dca\u0d9c\u0dda \u0db8\u0dd0\u0daf\u0dd2\u0dc4\u0dad\u0dca\u0dc0\u0dd3\u0db8\u0dd9\u0db1\u0dca \u0db8\u0dda \u0db8\u0dd2\u0db1\u0dd2\u0dc3\u0dd4\u0db1\u0dca\u0da7 \u0dad\u0dcf\u0dc0\u0d9a\u0dcf\u0dbd\u0dd2\u0d9a \u0dbd\u0dd2\u0db4\u0dd2 \u0dbd\u0dda\u0d9b\u0db1 \u0dc4\u0daf\u0dbd\u0dcf \u0daf\u0dd4\u0db1\u0dca\u0db1\u0dcf.",
    "\"\u0db8\u0dcf\u0daf\u0dd4\u0dbb\u0dd4\u0d94\u0dba\u0dda \u0daf\u0d9a\u0dd4\u0dab\u0dd4 \u0d89\u0dc0\u0dd4\u0dbb \u0dc3\u0d82\u0dc0\u0dbb\u0dca\u0db0\u0db1 \u0dc0\u0dca\u200d\u0dba\u0dcf\u0db4\u0dd8\u0dad\u0dd2\u0dba \u0dba\u0da7\u0dad\u0dda \u0dc0\u0dd2\u0dc1\u0dcf\u0dbd \u0dc0\u0dd0\u0dc0\u0dca \u0dad\u0dd4\u0db1\u0d9a\u0dca \u0d89\u0daf\u0dd2\u0d9a\u0dd9\u0dbb\u0dd9\u0db1\u0dc0\u0dcf. \u0d92\u0d9a\u0dad\u0dca \u0daf\u0dd0\u0db1\u0dca \u0d85\u0dc0\u0dc3\u0db1\u0dca \u0d85\u0daf\u0dd2\u0dba\u0dbb\u0dba\u0dda \u0dad\u0dd2\u0dba\u0dd9\u0db1\u0dca\u0db1\u0dda. \u0db8\u0dda \u0d9c\u0ddc\u0dc0\u0dd3\u0db1\u0dca \u0dc0\u0dd3, \u0db8\u0dd4\u0d82, \u0d9a\u0dc0\u0dd4\u0db4\u0dd2 \u0dc3\u0dc4 \u0db8\u0da4\u0dca\u0da4\u0ddc\u0d9a\u0dca\u0d9a \u0d9a\u0dd2\u0dba\u0dbd\u0dcf \u0dc4\u0dd9\u0d9a\u0dca\u0da7\u0dba\u0dcf\u0dbb\u0dca 10,000\u0d9a\u0dca \u0dc0\u0dd2\u0dad\u0dbb \u0dc0\u0d9c\u0dcf \u0d9a\u0dbb\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf. \u0db8\u0da9\u0d9a\u0dbd\u0db4\u0dd4\u0dc0\u0dda \u0d89\u0db3\u0db1\u0dca \u0d9a\u0dd2\u0dbd\u0ddd\u0db8\u0dd3\u0da7\u0dbb\u0dca 48\u0d9a\u0dca \u0daf\u0dd4\u0dbb\u0dd2\u0db1\u0dca \u0dad\u0db8\u0dcf \u0db8\u0dda \u0d9a\u0dd2\u0dba\u0db1 \u0dc4\u0dd9\u0d9a\u0dca\u0da7\u0dba\u0dcf\u0dbb\u0dca 65,000\u0d9a\u0dca \u0dc0\u0dd2\u0dad\u0dbb \u0dc0\u0db1 \u0db7\u0dd6\u0db8\u0dd2\u0dba \u0db4\u0dd2\u0dc4\u0dd2\u0da7\u0dbd\u0dcf \u0dad\u0dd2\u0dba\u0dd9\u0db1\u0dca\u0db1\u0dda. \u0dc3\u0dd2\u0d82\u0dc4\u0dbd \u0d9c\u0db8\u0dca\u0db8\u0dcf\u0db1\u0dba\u0d9a\u0dca \u0db8\u0dd0\u0daf\u0dd2\u0db1\u0dca \u0dad\u0dd8\u0dab \u0db7\u0dd6\u0db8\u0dd2\u0dba\u0d9a\u0dca \u0d89\u0dbd\u0dca\u0dbd\u0db1\u0dca\u0db1\u0dda \u0d9a\u0dd4\u0db8\u0db1 \u0db4\u0daf\u0db1\u0db8\u0d9a\u0dd2\u0db1\u0dca \u0daf \u0d9a\u0dd2\u0dba\u0db1 \u0db4\u0dca\u200d\u0dbb\u0dc1\u0dca\u0db1\u0dba \u0d85\u0db4\u0dd2\u0da7 \u0d87\u0dad\u0dd2 \u0dc0\u0dd9\u0db1\u0dc0\u0dcf. \u0db8\u0dda \u0d89\u0da9\u0db8\u0dd9\u0db1\u0dca 75%\u0d9a\u0dca \u0d85\u0db8\u0dca\u0db4\u0dcf\u0dbb \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0da7\u0dad\u0dca, \u0d89\u0dad\u0dd4\u0dbb\u0dd4 25% \u0dad\u0db8\u0dcf \u0db8\u0da9\u0d9a\u0dbd\u0db4\u0dd4\u0dc0 \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0dda \u0db4\u0dd2\u0dc4\u0dd2\u0da7\u0dbd\u0dcf \u0dad\u0dd2\u0dba\u0dd9\u0db1\u0dca\u0db1\u0dda. \u0db8\u0dda \u0d9c\u0db8\u0dca\u0db8\u0dcf\u0db1\u0dba\u0dda \u0db4\u0dc0\u0dd4\u0dbd\u0dca 550\u0d9a\u0da7 \u0dc0\u0dd0\u0da9\u0dd2\u0dba \u0db4\u0dd2\u0dbb\u0dd2\u0dc3\u0d9a\u0dca \u0da2\u0dd3\u0dc0\u0dad\u0dca \u0dc0\u0dd9\u0db1\u0dc0\u0dcf.\"",
    "\u0d9a\u0dd2\u0dbb\u0dd2 \u0d9c\u0dc0\u0dba\u0dd2\u0db1\u0dca\u0da7 \u0db8\u0dd9\u0db8 \u0dc3\u0dd2\u0d82\u0dc4\u0dbd \u0d9c\u0ddc\u0dc0\u0dd3\u0db1\u0dca \u0dc0\u0dd2\u0dc3\u0dd2\u0db1\u0dca \u0dc3\u0dd2\u0daf\u0dd4 \u0d9a\u0dbb\u0db1\u0dd4 \u0dbd\u0db6\u0db1 \u0db6\u0dc0 \u0d9a\u0dd2\u0dba\u0db1 \u0dad\u0dcf\u0da9\u0db1 \u0db4\u0dd3\u0da9\u0db1 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0daf \u0d85\u0db4 \u0db4\u0dca\u200d\u0dbb\u0dc1\u0dca\u0db1 \u0d9a\u0dc5\u0dd9\u0db8\u0dd4.",
    "\"\u0d87\u0dbd\u0dd9\u0db1\u0dca \u0d91\u0dc4\u0dcf \u0db4\u0dd0\u0dad\u0dca\u0dad\u0dda \u0d9a\u0da7\u0dca\u0da7\u0dd2\u0dba\u0d9a\u0dca \u0dc0\u0d9c\u0dcf \u0d9a\u0dbb\u0db8\u0dd2\u0db1\u0dca \u0d89\u0db1\u0dca\u0db1\u0dc0\u0dcf. \u0d91\u0dba\u0dcf\u0dbd\u0dcf\u0d9c\u0dda \u0dc0\u0d9c\u0dcf\u0dc0\u0db1\u0dca \u0d86\u0dbb\u0d9a\u0dca\u0dc2\u0dcf \u0d9a\u0dbb\u0db1\u0dca\u0db1 \u0dc0\u0dd2\u0daf\u0dd4\u0dbd\u0dd2 \u0dc0\u0dd0\u0da7 \u0d91\u0dc4\u0dd9\u0db8 \u0d9c\u0dc4\u0dbd\u0dba\u0dd2 \u0dad\u0dd2\u0dba\u0dd9\u0db1\u0dca\u0db1\u0dda. \u0db1\u0db8\u0dd4\u0dad\u0dca \u0dbb\u0dd1\u0da7 \u0db8\u0dda \u0d85\u0dba \u0d9a\u0db8\u0dca\u0db6\u0dd2 \u0d9a\u0db4\u0dbd\u0dcf \u0d9c\u0dc0\u0dba\u0dd2\u0db1\u0dca\u0dc0 \u0daf\u0dcf\u0db1\u0dc0\u0dcf. \u0d9c\u0dc0\u0dba\u0dd2\u0db1\u0dca \u0dc0 \u0db8\u0dbb\u0db4\u0dd4 \u0dc3\u0dd2\u0daf\u0dd4\u0dc0\u0dd3\u0db8\u0dca \u0d9a\u0dd2\u0dc4\u0dd2\u0db4\u0dba\u0d9a\u0dca \u0dc0\u0dcf\u0dbb\u0dca\u0dad\u0dcf \u0dc0\u0dd9\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf. \u0db1\u0db8\u0dd4\u0dad\u0dca \u0d92\u0dc0\u0dcf \u0d9a\u0dbb\u0db1\u0dca\u0db1\u0dda \u0d9a\u0dc0\u0dd4\u0daf \u0d9a\u0dd2\u0dba\u0db1 \u0d91\u0d9a \u0dc4\u0dbb\u0dd2\u0dba\u0da7 \u0db8 \u0daf\u0db1\u0dca\u0db1\u0dda \u0db1\u0dd0\u0dc4\u0dd0. \u0db8\u0dda \u0d9c\u0db8\u0dda \u0d85\u0dba \u0d9a\u0dbb\u0db1\u0dc0\u0dcf \u0daf \u0db1\u0dd0\u0dad\u0dca\u0db1\u0db8\u0dca \u0db4\u0dd2\u0da7 \u0db4\u0dc5\u0dcf\u0dad\u0dca\u0dc0\u0dbd\u0dd2\u0db1\u0dca \u0d86\u0db4\u0dd4 \u0d85\u0dba \u0d9a\u0dbb\u0db1\u0dc0\u0dcf \u0daf \u0d9a\u0dd2\u0dba\u0dbd\u0dcf \u0dc4\u0dbb\u0dd2\u0dba\u0da7 \u0db8 \u0d9a\u0dd2\u0dba\u0db1\u0dca\u0db1 \u0db6\u0dd0\u0dc4\u0dd0. \u0db4\u0dc3\u0dd4\u0d9c\u0dd2\u0dba \u0daf\u0dc0\u0dc3\u0dca\u0dc0\u0dbd\u0dad\u0dca \u0d91\u0dc4\u0dd9\u0db8 \u0dc3\u0dd2\u0daf\u0dca\u0db0\u0dd2\u0dba\u0d9a\u0dca \u0dc0\u0dd9\u0dbd\u0dcf \u0db4\u0ddc\u0dbd\u0dd2\u0dc3\u0dd2\u0dba \u0d87\u0dc0\u0dd2\u0dad\u0dca \u0d85\u0dad\u0dca\u0d85\u0da9\u0d82\u0d9c\u0dd4\u0dc0\u0da7 \u0d9c\u0dad\u0dca\u0dad\u0dcf.",
    "\"\u0db8\u0dda\u0d9a \u0dbb\u0da2\u0dba\u0dda \u0d89\u0da9\u0db8\u0d9a\u0dca \u0db1\u0db8\u0dca, \u0db8\u0dc4\u0dc0\u0dd0\u0dbd\u0dd2\u0dba\u0da7 \u0d85\u0dba\u0dd2\u0dad\u0dd2 \u0d91\u0d9a\u0d9a\u0dca \u0db1\u0db8\u0dca, \u0d87\u0dba\u0dd2 \u0dc3\u0dd2\u0d82\u0dc4\u0dbd \u0d85\u0dba\u0da7 \u0dc0\u0dd2\u0dad\u0dbb\u0d9a\u0dca \u0dba\u0db1\u0dca\u0db1 \u0d9a\u0dd2\u0dba\u0db1\u0dca\u0db1\u0dda? \u0daf\u0dd9\u0db8\u0dc5 \u0d85\u0dba\u0da7 \u0d91\u0d9a \u0dc0\u0dd2\u0daf\u0dd2\u0dc4\u0d9a\u0dca \u0d85\u0db4\u0dd2\u0da7 \u0d91\u0d9a \u0dc0\u0dd2\u0daf\u0dd2\u0dc4\u0d9a\u0dca \u0dc3\u0dbd\u0d9a\u0db1 \u0d91\u0d9a \u0d9c\u0dd0\u0db1 \u0d9c\u0dd0\u0da7\u0dc5\u0dd4\u0dc3\u0dc4\u0d9c\u0dad \u0dba\u0dd2. \u0d89\u0db1\u0dca\u0db1 23 \u0daf\u0dd9\u0db1\u0dcf\u0d9c\u0dd9\u0db1\u0dca 13 \u0daf\u0dd9\u0db1\u0dd9\u0d9a\u0dd4\u0da7 \u0dc0\u0dd2\u0dad\u0dbb\u0d9a\u0dca \u0db1\u0da9\u0dd4 \u0daf\u0dcf\u0dbd\u0dcf \u0dad\u0dd2\u0dba\u0dd9\u0db1 \u0d91\u0d9a\u0dd9\u0db1\u0dca \u0db8\u0dda\u0d9a \u0dc4\u0ddc\u0db3\u0dd2\u0db1\u0dca \u0db4\u0dd0\u0dc4\u0dd0\u0daf\u0dd2\u0dbd\u0dd2 \u0dc0\u0dd9\u0db1\u0dc0\u0dcf. \u0d9a\u0dd2\u0dbb\u0dd2 \u0d9c\u0ddc\u0dc0\u0dd3\u0db1\u0dca \u0db8\u0dd9\u0dad\u0dd0\u0db1 \u0dc0\u0dd0\u0dc0\u0dca \u0daf\u0dd9\u0d9a\u0d9a\u0dca \u0dc4\u0daf\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf. \u0db8\u0dc4\u0dc0\u0dd0\u0dbd\u0dd2\u0dba\u0da7 \u0d85\u0dba\u0dd2\u0dad\u0dd2 \u0d89\u0da9\u0db8\u0d9a \u0db8\u0dd9\u0dc4\u0dd9\u0db8 \u0d9a\u0dbb\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca \u0daf? \u0d85\u0db1\u0dd2\u0d9a \u0db8\u0dda\u0d9a \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf\u0dad\u0dca\u0db8\u0d9a \u0dc0\u0dd0\u0daf\u0d9c\u0dad\u0dca\u0d9a\u0db8\u0d9a\u0dca \u0dbb\u0dd0\u0dc3\u0d9a\u0dca \u0dad\u0dd2\u0dba\u0dd9\u0db1 \u0dc3\u0dca\u0dae\u0dcf\u0db1\u0dba\u0d9a\u0dca.\"",
    "\u0daf\u0dda\u0dc1\u0d9c\u0dd4\u0dab\u0dd2\u0d9a \u0d9a\u0dcf\u0d82\u0dc3\u0dcf\u0dc0 \u0db1\u0dd2\u0dc3\u0dcf \u0daf\u0dbb\u0dd4\u0dc0\u0db1\u0dca \u0db1\u0ddc\u0dbd\u0db6\u0db1 \u0dad\u0dbb\u0dd4\u0dab\u0dd2\u0dba\u0db1\u0dca: '\u0db8\u0da7 \u0db8\u0d9c\u0dda \u0daf\u0dbb\u0dd4\u0dc0\u0dcf \u0dbd\u0ddd\u0d9a\u0dd9\u0da7 \u0db6\u0dbb\u0d9a\u0dca \u0d9a\u0dbb\u0db1\u0dca\u0db1 \u0d95\u0db1\u0dd9 \u0db1\u0dd0\u0dc4\u0dd0'",
    "Online \u0dab\u0dba \u0dc0\u0dd2\u0db1\u0dca\u0daf\u0dd2\u0dad\u0dba\u0db1\u0dca\u0d9c\u0dda \u0d9a\u0dad\u0dcf\u0dc0: '\u0d94\u0dc0\u0dd4\u0db1\u0dca \u0db8\u0da7 \u0dc4\u0dbb\u0dd2\u0db8 \u0db1\u0dd2\u0db1\u0dca\u0daf\u0dd2\u0dad \u0daf\u0dda\u0dc0\u0dbd\u0dca \u0d9a\u0dd2\u0dba\u0db8\u0dd2\u0db1\u0dca \u0dad\u0dbb\u0dca\u0da2\u0db1\u0dba \u0d9a\u0dc5\u0dcf'",
    "\u0d9a\u0dca\u200d\u0dbb\u0dd2\u0d9a\u0da7\u0dca \u0d86\u0dba\u0dad\u0db1\u0dba \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db1\u0dc0 \u0d9a\u0dca\u200d\u0dbb\u0dd3\u0da9\u0dcf \u0d85\u0db8\u0dcf\u0dad\u0dca\u200d\u0dba \u0dc4\u0dbb\u0dd3\u0db1\u0dca \u0db4\u0dca\u200d\u0dbb\u0db1\u0dcf\u0db1\u0dca\u0daf\u0dd4\u0d9c\u0dd9\u0db1\u0dca  \u0d85\u0db0\u0dd2\u0d9a\u0dbb\u0dab\u0dba\u0da7 \u0db4\u0dca\u200d\u0dbb\u0dad\u0dd2\u0da5\u0dcf\u0dc0\u0d9a\u0dca"
  ]
}