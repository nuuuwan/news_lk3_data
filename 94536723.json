{
  "newspaper_id": "bbccomsinhala",
  "url": "https://www.bbc.com/sinhala/articles/ceq46l9d78vo",
  "time_ut": 1704068683.0,
  "original_lang": "si",
  "original_title": "2024: \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0 \u0db8\u0dd4\u0dc4\u0dd4\u0dab \u0daf\u0dd9\u0db1 \u0d85\u0db7\u0dd2\u0dba\u0ddd\u0d9c 5\u0d9a\u0dca",
  "original_body_lines": [
    "\u0d86\u0dbb\u0dca\u0dae\u0dd2\u0d9a \u0d85\u0dbb\u0dca\u0db6\u0dd4\u0daf\u0dba\u0d9a\u0da7 \u0db8\u0dd4\u0dc4\u0dd4\u0dab \u0daf\u0dd3 \u0dc3\u0dd2\u0da7\u0dd2\u0db1 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0 2024 \u0dc0\u0dc3\u0dbb\u0da7 \u0db4\u0dcf \u0dad\u0db6\u0db1\u0dca\u0db1\u0dda \u0d85\u0db7\u0dd2\u0dba\u0ddd\u0d9c \u0d9c\u0ddc\u0db1\u0dca\u0db1\u0d9a\u0dca \u0dc3\u0db8\u0d9c\u0dba. \u0db6\u0ddc\u0dc4\u0ddd \u0daf\u0dd9\u0db1\u0dcf \u0dc0\u0dc3\u0dbb\u0d9a\u0dca \u0d85\u0dc0\u0dc3\u0db1\u0dca\u0dc0 \u0d85\u0dbd\u0dd4\u0dad\u0dca  \u0dc0\u0dc3\u0dbb\u0d9a\u0da7 \u0db4\u0dcf \u0dad\u0db6\u0db1\u0dca\u0db1\u0dda \u0db1\u0dd0\u0dc0\u0dd4\u0db8\u0dca \u0db6\u0dbd\u0dcf\u0db4\u0ddc\u0dbb\u0ddc\u0dad\u0dca\u0dad\u0dd4 \u0dc3\u0dc4 \u0d89\u0dbd\u0d9a\u0dca\u0d9a \u0dc3\u0db8\u0dd4\u0daf\u0dcf\u0dba\u0d9a\u0dca \u0dc3\u0db8\u0d9c\u0dba. \u0db1\u0dd2\u0dc0\u0dc3\u0d9a\u0dca \u0dad\u0dd0\u0db1\u0dd3\u0db8, \u0dc0\u0dcf\u0dc4\u0db1\u0dba\u0d9a\u0dca \u0db8\u0dd2\u0dbd\u0da7 \u0d9c\u0dd0\u0db1\u0dd3\u0db8 \u0d9a\u0dd9\u0db1\u0dd9\u0d9a\u0dd4\u0d9c\u0dda \u0d89\u0dbd\u0d9a\u0dca\u0d9a\u0dba \u0dc0\u0dd2\u0dba \u0dc4\u0dd0\u0d9a\u0dd2\u0dba.",
    "\u0d91\u0dc4\u0dd9\u0dad\u0dca \u0d91\u0db8 \u0d89\u0dbd\u0d9a\u0dca\u0d9a\u0dc0\u0dbd\u0da7 \u0dc5\u0d9f\u0dcf \u0dc0\u0dd3\u0db8\u0da7\u0dad\u0dca \u0dc0\u0da9\u0dcf 2024 \u0dad\u0dd4\u0dc5\u0daf\u0dd3 \u0dbd\u0dd0\u0db6\u0dd9\u0db1 \u0d86\u0daf\u0dba\u0db8\u0dd9\u0db1\u0dca \u0db8\u0dd6\u0dbd\u0dd2\u0d9a \u0dc0\u0dd2\u0dba\u0daf\u0db8\u0dca \u0d9a\u0dc5\u0db8\u0db1\u0dcf\u0d9a\u0dbb\u0dab\u0dba \u0d9a\u0dbb \u0d9c\u0dd0\u0db1\u0dd3\u0db8\u0daf \u0dc0\u0dd0\u0da9\u0dd2 \u0daf\u0dd9\u0db1\u0dd9\u0d9a\u0dd4\u0da7 \u0db4\u0dc4\u0dc3\u0dd4 \u0d9a\u0da7\u0dba\u0dd4\u0dad\u0dca\u0dad\u0d9a\u0dca \u0db1\u0ddc\u0dc0\u0db1\u0dd4 \u0d87\u0dad. \u0d92, 2024 \u0dc0\u0dbb\u0dca\u0dc2\u0dba, \u0d86\u0dbb\u0dca\u0dae\u0dd2\u0d9a \u0d85\u0dbb\u0dca\u0db6\u0dd4\u0daf\u0dba\u0da7 \u0db8\u0dd4\u0dc4\u0dd4\u0dab \u0daf\u0dd3 \u0dc3\u0dd2\u0da7\u0dd2\u0db1 \u0da2\u0db1\u0dad\u0dcf\u0dc0\u0da7 \u0dad\u0dc0\u0dad\u0dca \u0db4\u0da7\u0dd2\u0dad\u0daf\u0d9a\u0dbb \u0d9c\u0dd0\u0db1\u0dd3\u0db8\u0da7 \u0dc3\u0dd2\u0daf\u0dd4\u0dc0\u0db1 \u0dc0\u0dc3\u0dbb\u0d9a\u0dca \u0dc0\u0db1\u0dd4 \u0d87\u0dad\u0dd2 \u0db1\u0dd2\u0dc3\u0dcf\u0dba.",
    "2022 \u0dc0\u0dc3\u0dbb\u0dda\u0daf\u0dd3 \u0dc0\u0dd2\u0daf\u0dd9\u0dc3\u0dca \u0dab\u0dba \u0d9c\u0dd9\u0dc0\u0dcf\u0d9c\u0dad \u0db1\u0ddc\u0dc4\u0dd0\u0d9a\u0dd2\u0dc0 \u0db6\u0d82\u0d9a\u0ddc\u0dc5\u0ddc\u0dad\u0dca \u0dad\u0dad\u0dca\u0dad\u0dca\u0dc0\u0dba\u0da7 \u0db4\u0dad\u0dca\u0dc0\u0dd6 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0 2023 \u0dc0\u0dc3\u0dbb\u0dda \u0db8\u0dcf\u0dbb\u0dca\u0dad\u0dd4 \u0db8\u0dcf\u0dc3\u0dba\u0dda\u0daf\u0dd3 \u0dba\u0db8\u0dca \u0dc3\u0dc4\u0db1\u0dba\u0d9a\u0dca \u0dbd\u0dd0\u0db6\u0dd4\u0dc0\u0dda IMF \u0dab\u0dba \u0dc0\u0dd0\u0da9\u0dc3\u0da7\u0dc4\u0db1 \u0d85\u0db1\u0dd4\u0db8\u0dad \u0dc0\u0dd3\u0db8\u0dad\u0dca \u0dc3\u0db8\u0d9c\u0dba. \u0dc3\u0dd2\u0dc0\u0dca \u0dc0\u0dc3\u0dbb\u0d9a \u0d91\u0db8 \u0dab\u0dba \u0dc0\u0dd0\u0da9\u0dc3\u0da7\u0dc4\u0db1 \u0dba\u0da7\u0dad\u0dda \u0daf\u0dd9\u0dc0\u0db1 \u0dab\u0dba\u0dc0\u0dcf\u0dbb\u0dd2\u0d9a\u0dba \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0da7 \u0dbd\u0dd0\u0db6\u0dd3 \u0dad\u0dd2\u0db6\u0dda.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0d86\u0dbb\u0dca\u0dae\u0dd2\u0d9a\u0dba \u0dba\u0dc5\u0dd2 \u0db4\u0dca\u200d\u0dbb\u0d9a\u0dd8\u0dad\u0dd2\u0db8\u0dad\u0dca\u0d9a\u0dbb \u0d9c\u0dd0\u0db1\u0dd3\u0db8\u0da7 \u0db1\u0db8\u0dca \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0 \u0da2\u0dcf\u0dad\u0dca\u200d\u0dba\u0db1\u0dca\u0dad\u0dbb \u0db8\u0dd4\u0dbd\u0dca\u200d\u0dba \u0d85\u0dbb\u0db8\u0dd4\u0daf\u0dbd\u0dda \u0d9a\u0ddc\u0db1\u0dca\u0daf\u0dda\u0dc3\u0dd2 \u0dc3\u0db4\u0dd4\u0dbb\u0dcf\u0dbd\u0db8\u0dd2\u0db1\u0dca \u0d91\u0db8 \u0dc0\u0dd0\u0da9\u0dc3\u0da7\u0dc4\u0db1\u0da7 \u0d85\u0db1\u0dd4\u0d9a\u0dd6\u0dbd\u0dc0 \u0d9a\u0da7\u0dba\u0dd4\u0dad\u0dd4 \u0d9a\u0dc5 \u0dba\u0dd4\u0dad\u0dd4\u0dba. \u0d91\u0db8 \u0db8\u0dcf\u0dc0\u0dad \u0daf\u0dd4\u0dc2\u0dca\u0d9a\u0dbb\u0dba. \u0dc3\u0dcf\u0db8\u0dcf\u0db1\u0dca\u200d\u0dba \u0da2\u0db1\u0dad\u0dcf\u0dc0\u0da7 \u0db4\u0dd3\u0da9\u0dcf \u0d9a\u0dcf\u0dbb\u0dd3\u0dba.\u0d91\u0dc4\u0dd9\u0dad\u0dca \u0db6\u0d82\u0d9a\u0ddc\u0dbd\u0ddc\u0dad\u0dca\u0dc0\u0dd6 \u0dbb\u0da7\u0d9a\u0da7 \u0dc0\u0dd9\u0db1\u0dad\u0dca \u0dbb\u0da7\u0dc0\u0dbd\u0dd2\u0db1\u0dca  \u0dc4\u0ddd \u0dc3\u0d82\u0dc0\u0dd2\u0db0\u0dcf\u0db1 \u0dc0\u0dbd\u0dd2\u0db1\u0dca \u0dab\u0dba \u0d86\u0db0\u0dcf\u0dbb \u0db1\u0ddc\u0dbd\u0dd0\u0db6\u0dd3\u0db8\u0dad\u0dca, \u0dc0\u0dd2\u0daf\u0dd9\u0dc3\u0dca \u0d86\u0dba\u0ddd\u0da2\u0db1 \u0db1\u0ddc\u0dbd\u0dd0\u0db6\u0dd3\u0dba\u0dcf\u0db8\u0dad\u0dca \u0dc4\u0dda\u0dad\u0dd4\u0dc0\u0dd9\u0db1\u0dca \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0da7 2024 \u0dad\u0dd4\u0dc5\u0daf\u0dd3 \u0d91\u0db8 \u0daf\u0dd4\u0dc2\u0dca\u0d9a\u0dbb \u0db8\u0dcf\u0dc0\u0dad\u0dda\u0db8 \u0d9c\u0db8\u0db1\u0dca \u0d9c\u0dd0\u0db1\u0dd3\u0db8\u0da7 \u0dc3\u0dd2\u0daf\u0dd4\u0dc0\u0db1\u0dd4 \u0d87\u0dad\u0dd0\u0dba\u0dd2 \u0daf\u0dda\u0dc1\u0db4\u0dcf\u0dbd\u0db1\u0da5\u0dba\u0dd2\u0db1\u0dca \u0db8\u0dd9\u0db1\u0dca\u0db8 \u0d86\u0dbb\u0dca\u0dae\u0dd2\u0d9a \u0dc0\u0dd2\u0dc1\u0dda\u0dc2\u0da5\u0dba\u0dd2\u0db1\u0dca \u0daf \u0db4\u0dd9\u0db1\u0dca\u0dc0\u0dcf \u0daf\u0dd9\u0dba\u0dd2.",
    "\u0db8\u0dda \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0d85\u0daf\u0dc4\u0dc3\u0dca \u0daf\u0d9a\u0dca\u0dc0\u0db8\u0dd2\u0db1\u0dca \u0da2\u0db1\u0dcf\u0db0\u0dd2\u0db4\u0dad\u0dd2 \u0dbb\u0db1\u0dd2\u0dbd\u0dca \u0dc0\u0dd2\u0d9a\u0dca\u200d\u0dbb\u0db8\u0dc3\u0dd2\u0d82\u0dc4 \u0d89\u0d9a\u0dd4\u0dad\u0dca \u0daf\u0dd9\u0dc3\u0dd0\u0db8\u0dca\u0db6\u0dbb\u0dca \u0db8\u0dc3 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda\u0daf\u0dd3 \u0d9a\u0dd2\u0dba\u0dcf \u0dc3\u0dd2\u0da7\u0dd2\u0dba\u0dda, \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0 \u201c\u0dc0\u0dd0\u0dbd\u0dca \u0db4\u0dcf\u0dbd\u0db8\u0dd9\u0db1\u0dca \u0d91\u0d9c\u0ddc\u0da9 \u0dc0\u0dd4\u0dab\u0dad\u0dca \u0db8\u0dd9\u0dad\u0dd0\u0db1\u0dd2\u0db1\u0dca \u0d91\u0dc4\u0dcf\u0da7 \u0dad\u0dd2\u0dba\u0dd9\u0db1\u0dca\u0db1\u0dda \u0dc0\u0d82\u0d9a\u0d9c\u0dd2\u0dbb\u0dd2\u0dba\u0d9a\u0dca\u201d \u0dba\u0db1\u0dd4\u0dc0\u0dd9\u0db1\u0dd2.",
    "\u201c\u0dc4\u0dbb\u0dd2 \u0db4\u0dcf\u0dbb\u0dda \u0d9c\u0dd2\u0dba\u0dda \u0db1\u0dd0\u0dad\u0dca\u0db1\u0db8\u0dca \u0d85\u0db4\u0dd2 \u0d85\u0dad\u0dbb\u0db8\u0d82 \u0dc0\u0dd9\u0db1\u0dc0\u0dcf. \u0dc0\u0dbd\u0dca\u0db8\u0dad\u0dca \u0dc0\u0dd9\u0db1\u0dc0\u0dcf.\u201d\u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dba\u0dcf \u0db4\u0dca\u200d\u0dbb\u0d9a\u0dcf\u0dc1 \u0d9a\u0dc5\u0dda\u0dba.",
    "\u0d94\u0dc4\u0dd4 \u0d9a\u0dd2\u0dba\u0dcf \u0dc3\u0dd2\u0da7\u0dd2\u0dba\u0dda \u201c\u0d85\u0db4\u0dd2\u0da7 IMF \u0d9a\u0ddc\u0db1\u0dca\u0daf\u0dda\u0dc3\u0dd2\u0dc0\u0dbd\u0dd2\u0db1\u0dca \u0d89\u0dc0\u0dad\u0dca \u0dc0\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca \u0dc0\u0db1\u0dca\u0db1\u0dda, \u0db8\u0dda \u0d9a\u0ddc\u0db1\u0dca\u0daf\u0dda\u0dc3\u0dd2 \u0dba\u0da7\u0dad\u0dda \u0db8\u0dda \u0db8\u0dcf\u0dbb\u0dca\u0d9c\u0dba\u0dda \u0d89\u0daf\u0dd2\u0dbb\u0dd2\u0dba\u0da7 \u0d9c\u0ddc\u0dc3\u0dca \u0dc1\u0d9a\u0dca\u0dad\u0dd2\u0db8\u0dad\u0dca \u0d86\u0dbb\u0dca\u0dae\u0dd2\u0d9a\u0dba\u0d9a\u0dca \u0d9c\u0ddc\u0da9\u0db1\u0d9f\u0dcf \u0d9c\u0dad\u0dca\u0dad\u0ddc\u0dad\u0dca \u0dc0\u0dd2\u0dad\u0dbb\u0dba\u0dd2.\" \u0dba\u0db1\u0dd4\u0dc0\u0dd9\u0db1\u0dd2.",
    "\u0db8\u0dda \u0d85\u0dad\u0dbb, 2023 \u0dc0\u0dc3\u0dbb\u0dda\u0daf\u0dd3 \u0dbb\u0da7 \u0db8\u0dd4\u0dc4\u0dd4\u0dab \u0daf\u0dd4\u0db1\u0dca \u0db4\u0dca\u200d\u0dbb\u0db0\u0dcf\u0db1 \u0d85\u0db7\u0dd2\u0dba\u0ddd\u0d9c\u0dba\u0d9a\u0dca \u0dc0\u0db1\u0dca\u0db1\u0dda \u0dc0\u0dd8\u0dad\u0dca\u0dad\u0dd2\u0d9a\u0dba\u0dd2\u0db1\u0dca \u0d87\u0dad\u0dd4\u0dc5\u0dd4 \u0db6\u0ddc\u0dc4\u0ddd \u0daf\u0dd9\u0db1\u0dd9\u0d9a\u0dd4 \u0dbb\u0da7 \u0dc4\u0dd0\u0dbb \u0dba\u0dcf\u0db8\u0dba. \u0d85\u0db0\u0dd2\u0d9a \u0db6\u0daf\u0dd4 \u0db6\u0dbb\u0daf \u0d94\u0dc0\u0dd4\u0db1\u0dca \u0db4\u0dc0\u0dc3\u0db1 \u0d8a\u0da7 \u0d91\u0d9a\u0dca \u0dc4\u0dda\u0dad\u0dd4\u0dc0\u0d9a\u0dd2.\u0dc0\u0ddb\u0daf\u0dca\u200d\u0dba\u0dc0\u0dbb\u0dd4\u0db1\u0dca 1500- 2000\u0d9a\u0da7 \u0d86\u0dc3\u0db1\u0dca\u0db1 \u0db4\u0dd2\u0dbb\u0dd2\u0dc3\u0d9a\u0dca \u0d89\u0d9a\u0dd4\u0dad\u0dca \u0dc0\u0dc3\u0dbb\u0d9a \u0db4\u0db8\u0dab \u0d9a\u0dcf\u0dbd\u0dba \u0dad\u0dd4\u0dc5 \u0dc0\u0dd2\u0daf\u0dda\u0dc1\u0d9c\u0dad\u0dc0 \u0d87\u0dad\u0dd2 \u0d85\u0dad\u0dbb 500\u0d9a\u0dca \u0db4\u0db8\u0dab \u0db6\u0dca\u200d\u0dbb\u0dd2\u0dad\u0dcf\u0db1\u0dba\u0dda \u0dc3\u0dde\u0d9b\u0dca\u200d\u0dba \u0dc3\u0dda\u0dc0\u0dba\u0da7 \u0d9c\u0ddc\u0dc3\u0dca \u0dad\u0dd2\u0db6\u0dda. \u0db8\u0dd3\u0da7 \u0d85\u0db8\u0dad\u0dbb\u0dc0 \u0dc4\u0dd9\u0daf \u0dc4\u0dd9\u0daf\u0dd2\u0dba\u0db1\u0dca, \u0d9c\u0dab\u0d9a\u0dcf\u0db0\u0dd2\u0d9a\u0dcf\u0dbb\u0dd3\u0dc0\u0dbb\u0dd4\u0db1\u0dca, \u0dc0\u0dd2\u0dc1\u0dca\u0dc0\u0dc0\u0dd2\u0daf\u0dca\u200d\u0dba\u0dcf\u0dbd \u0d86\u0da0\u0dcf\u0dbb\u0dca\u0dba\u0dc0\u0dbb\u0dd4 \u0db8\u0dd9\u0db1\u0dca\u0db8 \u0d85\u0db1\u0db0\u0dca\u200d\u0dba\u0db1 \u0d9a\u0dcf\u0dbb\u0dca\u0dba \u0db8\u0dab\u0dca\u0da9\u0dbd \u0dc3\u0dda\u0dc0\u0d9a\u0dba\u0dd2\u0db1\u0dca \u0dc0\u0dd2\u0dc1\u0dcf\u0dbd \u0db4\u0dd2\u0dbb\u0dd2\u0dc3\u0d9a\u0dca \u0daf \u0dc0\u0dd2\u0daf\u0dd9\u0dc3\u0dca \u0dbb\u0dd0\u0d9a\u0dd2\u0dba\u0dcf \u0dc0\u0dd9\u0dad \u0db4\u0dd2\u0da7\u0dad\u0dca\u0dc0 \u0d9c\u0ddc\u0dc3\u0dca \u0dad\u0dd2\u0db6\u0dda.",
    "\u0db6\u0dca\u200d\u0dbb\u0dd2\u0dad\u0dcf\u0db1\u0dca\u200d\u0dba \u0dc3\u0dde\u0d9b\u0dca\u200d\u0dba \u0dc3\u0dda\u0dc0\u0dcf\u0dc0\u0da7 \u0d91\u0d9a\u0dca\u0dc0\u0dd6 \u0dc0\u0dd2\u0daf\u0dd9\u0dc3\u0dca \u0dc0\u0ddb\u0daf\u0dca\u200d\u0dba\u0dc0\u0dbb\u0dd4\u0db1\u0dca \u0dc0\u0dd0\u0da9\u0dd2 \u0db8 \u0dc3\u0d82\u0d9b\u0dca\u200d\u0dba\u0dcf\u0dc0\u0d9a\u0dca \u0db4\u0dd0\u0db8\u0dd2\u0dab\u0dd2 \u0dbb\u0da7\u0dc0\u0dbd\u0dca 5 \u0d85\u0dad\u0dbb\u0da7 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0",
    "\u0dba\u0dd4\u0daf \u0d9c\u0dd0\u0da7\u0db8\u0dca \u0db4\u0dc0\u0dad\u0dd2\u0db1 \u0d8a\u0dc1\u0dca\u200d\u0dbb\u0dcf\u0dba\u0dbd\u0dba\u0da7 \u0dba\u0dd1\u0db8\u0da7 \u0db4\u0dc0\u0dcf \u0d9a\u0dd0\u0db8\u0dd0\u0dad\u0dca\u0dad\u0dd9\u0db1\u0dca \u0dc3\u0dd2\u0da7\u0dd2\u0db1 \u0db8\u0dd9\u0dbb\u0da7 \u0dad\u0dbb\u0dd4\u0dab \u0dad\u0dbb\u0dd4\u0dab\u0dd2\u0dba\u0db1\u0dca \u0dc0\u0dd2\u0dc1\u0dcf\u0dbd \u0db4\u0dd2\u0dbb\u0dd2\u0dc3\u0d9a\u0d9c\u0dda \u0daf\u0dd2\u0d9c\u0dd4 \u0dbd\u0dd0\u0dba\u0dd2\u0dc3\u0dca\u0dad\u0dd4\u0dc0\u0d9a\u0dca \u0d87\u0dad. \u0daf\u0dd2\u0dc0\u0dd2 \u0db4\u0dbb\u0daf\u0dd4\u0dc0\u0da7 \u0dad\u0db6\u0dcf \u0dbb\u0da7\u0dd2\u0db1\u0dca \u0db4\u0dd2\u0da7\u0dc0\u0d9c\u0ddc\u0dc3\u0dca \u0dc4\u0ddd \u0dad\u0db8 \u0dc3\u0dd2\u0dc4\u0dd2\u0db1 \u0dc5\u0d9f\u0dcf\u0d9a\u0dbb \u0d9c\u0dd0\u0db1\u0dd3\u0db8\u0da7  \u0d94\u0dc0\u0dd4\u0db1\u0dca \u0dad\u0dd4\u0dc5 \u0d87\u0dad\u0dd2 \u0d9a\u0dd0\u0db8\u0dd0\u0dad\u0dca\u0dad \u0da2\u0db1\u0dad\u0dcf\u0dc0 \u0db8\u0dd4\u0dc4\u0dd4\u0dab \u0daf\u0dd3 \u0dc3\u0dd2\u0da7\u0dd2\u0db1 \u0d86\u0dbb\u0dca\u0dae\u0dd2\u0d9a \u0d85\u0dbb\u0dca\u0db6\u0dd4\u0daf\u0dba\u0dda \u0dad\u0dbb\u0db8 \u0d9a\u0dd2\u0dba\u0dcf\u0db4\u0dcf\u0db1\u0dd4 \u0dbd\u0db6\u0dba\u0dd2. \u0d92 \u0d85\u0db1\u0dd4\u0dc0 \u0d89\u0d9a\u0dd4\u0dad\u0dca \u0dc0\u0dc3\u0dbb \u0dc3\u0db8\u0d9c \u0dc3\u0dd0\u0dc3\u0daf\u0dd3\u0db8\u0dda\u0daf\u0dd3 2024 \u0dc0\u0dbb\u0dca\u0dc2\u0dba \u0dad\u0dd4\u0dc5\u0daf\u0dd3 \u0daf \u0dbb\u0da7 \u0dc4\u0dd0\u0dbb \u0dba\u0db1 \u0dc3\u0dc4 \u0dc0\u0dd2\u0daf\u0dd9\u0dc3\u0dca \u0dbb\u0dd0\u0d9a\u0dd2\u0dba\u0dcf \u0dc3\u0db3\u0dc4\u0dcf \u0dba\u0db1 \u0db4\u0dd2\u0dbb\u0dd2\u0dc3\u0dda \u0d9a\u0dd2\u0dc3\u0dd2\u0daf\u0dd4 \u0d85\u0da9\u0dd4\u0dc0\u0d9a\u0dca \u0dc3\u0dd2\u0daf\u0dd4\u0db1\u0ddc\u0dc0\u0db1\u0dd4 \u0d87\u0dad.",
    "\u0d91\u0db8 \u0dad\u0dad\u0dca\u0dad\u0dca\u0dc0\u0dba \u0dad\u0dd4\u0dc5 2024 \u0dc0\u0dc3\u0dbb\u0dda\u0daf\u0dd3 \u0dbb\u0dcf\u0da2\u0dca\u200d\u0dba \u0dc4\u0dcf \u0db4\u0dde\u0daf\u0dca\u0d9c\u0dbd\u0dd2\u0d9a \u0d86\u0dba\u0dad\u0db1 \u0db4\u0dc0\u0dad\u0dca\u0dc0\u0dcf \u0d9c\u0dd9\u0db1 \u0dba\u0dcf\u0db8\u0da7 \u0dc3\u0dd2\u0daf\u0dd4\u0dc0\u0db1\u0dca\u0db1\u0dda \u0dc0\u0dda\u0d9c\u0dc0\u0dad\u0dca \u0db6\u0dd4\u0daf\u0dca\u0db0\u0dd2\u0d9c\u0dbd\u0db1\u0dba\u0d9a\u0dca \u0dc3\u0dd2\u0daf\u0dd4\u0dc0\u0dd9\u0db8\u0dd2\u0db1\u0dca \u0db4\u0dc0\u0dad\u0dd2\u0db1 \u0dc0\u0dcf\u0dad\u0dcf\u0dc0\u0dbb\u0dab\u0dba \u0db8\u0dd0\u0daf\u0dba.",
    "\u0d92 \u0d85\u0db1\u0dd4\u0dc0 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dba\u0dcf \u0db4\u0dc0\u0dc3\u0db1 \u0db4\u0dbb\u0dd2\u0daf\u0dd2 \u0dc0\u0dd0\u0dbd\u0dca \u0db4\u0dcf\u0dbd\u0db8\u0dd9\u0db1\u0dca \u0dbd\u0d82\u0d9a\u0dcf\u0dc0 \u0d91\u0d9c\u0ddc\u0da9 \u0dc0\u0dd4\u0dab\u0dad\u0dca \u0d89\u0db1\u0dca \u0d89\u0daf\u0dd2\u0dbb\u0dd2\u0dba\u0da7 \u0dc0\u0d82\u0d9a\u0d9c\u0dd2\u0dbb\u0dd2 \u0dad\u0dbb\u0dab\u0dba\u0dda\u0daf\u0dd3 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0da7 \u0db8\u0dd4\u0dc4\u0dd4\u0dab \u0db4\u0dd1\u0db8\u0da7 \u0dc3\u0dd2\u0daf\u0dd4\u0dc0\u0db1 \u0d85\u0db7\u0dd2\u0dba\u0ddd\u0d9c \u0db8\u0ddc\u0db1\u0dc0\u0dcf\u0daf?",
    "\u0d8a\u0dc1\u0dca\u200d\u0dbb\u0dcf\u0dba\u0dbd\u0dba \u0dc0\u0dd9\u0dad \u0dba\u0dd0\u0dc0\u0dd9\u0db1 \u0dbd\u0dcf\u0d82\u0d9a\u0dd2\u0d9a \u0d9a\u0dd8\u0dc2\u0dd2 \u0d9a\u0db8\u0dca\u0d9a\u0dbb\u0dd4\u0dc0\u0db1\u0dca 10,000 \u0dc3\u0dda\u0dc0\u0dba\u0dda \u0dba\u0ddc\u0daf\u0dc0\u0db1\u0dca\u0db1\u0dda \u0d9a\u0ddc\u0dc4\u0dd9\u0daf?",
    "\u0d85\u0daf (2024 \u0da2\u0db1\u0dc0\u0dcf\u0dbb\u0dd2 01 \u0dc0\u0dd0\u0db1\u0dd2\u0daf\u0dcf) \u0dc3\u0dd2\u0da7 \u0da2\u0dd3\u0dc0\u0db1 \u0dc0\u0dd2\u0dba\u0daf\u0db8 \u0d89\u0dc4\u0dc5 \u0dba\u0db1\u0dd4 \u0d87\u0dad\u0dd0\u0dba\u0dd2 \u0d9a\u0dd3\u0db8 \u0d85\u0dad\u0dd2\u0dc1\u0dba\u0ddd\u0d9a\u0dca\u0dad\u0dd2\u0dba\u0d9a\u0dca \u0db1\u0ddc\u0dc0\u0db1\u0dd4 \u0d87\u0dad. \u0d92 15% \u0d9a\u0dca \u0dc0\u0db1 \u0dc0\u0dd0\u0da7\u0dca \u0db6\u0daf\u0dca\u0daf \u0d85\u0daf \u0dc3\u0dd2\u0da7 18%\u0d9a\u0dca \u0dc0\u0dd3\u0db8\u0dad\u0dca \u0dc3\u0db8\u0d9c\u0dba. \u0db8\u0dd9\u0dad\u0dd9\u0d9a\u0dca \u0dc0\u0dd0\u0da7\u0dca \u0db6\u0daf\u0dca\u0daf\u0da7 \u0dba\u0da7\u0dad\u0dca \u0db1\u0ddc\u0dc0\u0dd6 \u0db7\u0dcf\u0dab\u0dca\u0da9 \u0dc4\u0dcf \u0dc3\u0dda\u0dc0\u0dcf 250 \u0d9a\u0dca \u0db4\u0db8\u0dab \u0d85\u0dbd\u0dd4\u0dad\u0dd2\u0db1\u0dca \u0dc0\u0dd0\u0da7\u0dca \u0db6\u0daf\u0dca\u0daf\u0da7 \u0dba\u0da7\u0dad\u0dca \u0dc0\u0dd9\u0dba\u0dd2. \u0d8a\u0da7 \u0d85\u0db8\u0dad\u0dbb\u0dc0 \u0dc0\u0dd0\u0da7\u0dca \u0db6\u0daf\u0dd4 \u0d85\u0dba \u0d9a\u0dbb\u0db1 \u0dc3\u0dd0\u0db4\u0dba\u0dd4\u0db8\u0dca \u0dc3\u0dd3\u0db8\u0dcf\u0dc0 \u0d85\u0dc0\u0dd4\u0dbb\u0dd4\u0daf\u0dca\u0daf\u0d9a\u0da7 \u0dbb\u0dd4\u0db4\u0dd2\u0dba\u0dbd\u0dca \u0db8\u0dd2\u0dbd\u0dd2\u0dba\u0db1 80 \u0dc3\u0dd2\u0da7 60 \u0daf\u0d9a\u0dca\u0dc0\u0dcf \u0db4\u0dc4\u0dad \u0dc4\u0dd9\u0dc5\u0dba\u0dd2. \u0d92 \u0d85\u0db1\u0dd4\u0dc0 \u0db8\u0dd9\u0dad\u0dd9\u0d9a\u0dca \u0dc0\u0dd0\u0da7\u0dca \u0db6\u0daf\u0dd4 \u0db1\u0ddc\u0d9c\u0dd9 \u0dc0\u0dd6 \u0db4\u0dd2\u0dbb\u0dd2\u0dc3\u0d9a\u0dca\u0daf \u0dc0\u0dd0\u0da7\u0dca \u0db6\u0daf\u0dd4 \u0d9c\u0dd9\u0dc0\u0dd3\u0db8\u0da7 \u0d85\u0dbd\u0dd4\u0dad\u0dd2\u0db1\u0dca \u0d91\u0d9a\u0dad\u0dd4 \u0dc0\u0dd9\u0dba\u0dd2.",
    "\u0d92 \u0d85\u0db1\u0dd4\u0dc0 \u0dc0\u0dd0\u0da7\u0dca \u0db6\u0daf\u0dd4 \u0d89\u0dc4\u0dc5 \u0daf\u0dd0\u0db8\u0dd3\u0db8 \u0db1\u0dd2\u0dc3\u0dcf \u0da2\u0db1\u0dad\u0dcf\u0dc0\u0d9c\u0dda \u0da2\u0dd3\u0dc0\u0db1 \u0dc0\u0dd2\u0dba\u0daf\u0db8 \u0d89\u0dc4\u0dc5 \u0d85\u0d9c\u0dba\u0d9a\u0dd2\u0db1\u0dca \u0dc0\u0dd0\u0da9\u0dd2\u0dc0\u0db1\u0dd4 \u0d87\u0dad.",
    "\u0da9\u0dd3\u0dc3\u0dbd\u0dca, \u0db4\u0dd9\u0da7\u0dca\u200d\u0dbb\u0dbd\u0dca \u0dc3\u0dc4 \u0d9c\u0dd1\u0dc3\u0dca\u0dc0\u0dbd\u0da7\u0daf \u0dc0\u0dd0\u0da7\u0dca \u0db6\u0daf\u0dca\u0daf \u0d85\u0daf\u0dcf\u0dc5\u0dc0\u0db1 \u0d85\u0dad\u0dbb \u0d91\u0dba \u0dc3\u0dd1\u0db8 \u0db7\u0dcf\u0dab\u0dca\u0da9\u0dba\u0d9a\u0db8 \u0db4\u0dcf\u0dc4\u0dda \u0db8\u0dd2\u0dbd \u0d89\u0dc4\u0dc5 \u0dba\u0dd1\u0db8\u0da7 \u0dc4\u0dda\u0dad\u0dd4\u0dc0\u0db1\u0dd4 \u0d87\u0dad.",
    "\u0d85\u0daf (01\u0dc0\u0dd0\u0db1\u0dd2\u0daf\u0dcf) \u0dc3\u0dd2\u0da7 \u0d86\u0db4\u0db1 \u0dc1\u0dcf\u0dbd\u0dcf\u0dc0\u0dbd \u0db4\u0dca\u0dbd\u0dd9\u0db1\u0dca\u0da7\u0dd2\u0dba\u0d9a \u0db8\u0dd2\u0dbd \u0dbb\u0dd4\u0db4\u0dd2\u0dba\u0dbd\u0dca 5\u0d9a\u0dd2\u0db1\u0dca \u0dc3\u0dc4 \u0db6\u0dad\u0dca \u0db4\u0dcf\u0dbb\u0dca\u0dc3\u0dbd\u0dba\u0d9a \u0db8\u0dd2\u0dbd\u0daf \u0dbb\u0dd4\u0db4\u0dd2\u0dba\u0dbd\u0dca 25\u0d9a\u0dd2\u0db1\u0dca \u0d89\u0dc4\u0dc5 \u0daf\u0db8\u0dcf \u0dad\u0dd2\u0db6\u0dda.",
    "2024 \u0dc0\u0dbb\u0dca\u0dc2\u0dba \u0dc3\u0db3\u0dc4\u0dcf \u0dc0\u0dd0\u0da7\u0dca \u0db6\u0daf\u0dca\u0daf \u0db8\u0d9c\u0dd2\u0db1\u0dca \u0dbb\u0da2\u0dba \u0dbb\u0dd4\u0db4\u0dd2\u0dba\u0dbd\u0dca \u0db6\u0dd2\u0dbd\u0dd2\u0dba\u0db1 1400\u0d9a \u0db4\u0db8\u0dab \u0d86\u0daf\u0dcf\u0dba\u0db8\u0d9a\u0dca \u0d85\u0db4\u0dda\u0d9a\u0dca\u0dc2\u0dcf \u0d9a\u0dbb\u0dba\u0dd2.",
    "VAT : \u0d91\u0d9a\u0dad\u0dd4 \u0d9a\u0dc5 \u0d85\u0d9c\u0dba \u0db8\u0dad \u0db6\u0daf\u0dca\u0daf \u0dc0\u0dd0\u0da9\u0dd2 \u0d9a\u0dd2\u0dbb\u0dd3\u0db8 \u0d9c\u0dd0\u0db1 \u0d94\u0db6 \u0daf\u0dd0\u0db1\u0d9c\u0dad \u0dba\u0dd4\u0dad\u0dd4 \u0db8 \u0d9a\u0dbb\u0dd4\u0dab\u0dd4 5\u0d9a\u0dca",
    "\u0dbb\u0da2\u0dba \u0dc0\u0dd2\u0dc3\u0dd2\u0db1\u0dca \u0db1\u0dd2\u0dc0\u0dda\u0daf\u0db1\u0dba \u0d9a\u0dbb\u0db1\u0dd4 \u0dbd\u0dd0\u0db6\u0dd6 VAT \u0db6\u0daf\u0dca\u0daf \u0d89\u0dc4\u0dc5 \u0db1\u0dd0\u0d82\u0dc0\u0dd3\u0db8\u0da7 \u0d85\u0db1\u0dd4\u0d9a\u0dd6\u0dbd\u0dc0 \u0daf\u0dd4\u0dbb\u0d9a\u0dad\u0db1 \u0d87\u0db8\u0dad\u0dd4\u0db8\u0dca \u0dc3\u0dc4 \u0da9\u0dda\u0da7\u0dcf \u0d87\u0dad\u0dd4\u0dc5\u0dd4 \u0dc0\u0dd2\u0daf\u0dd4\u0dbd\u0dd2 \u0dc3\u0d82\u0daf\u0dda\u0dc1 \u0dc3\u0dda\u0dc0\u0dcf\u0dc0\u0db1\u0dca\u0da7 \u0d85\u0daf\u0dcf\u0dc5 \u0db6\u0daf\u0dd4 \u0d85\u0daf (2024 \u0da2\u0db1\u0dc0\u0dcf\u0dbb\u0dd2 01 \u0dc0\u0dd0\u0db1\u0dd2\u0daf\u0dcf) \u0dc3\u0dd2\u0da7 \u0d89\u0dc4\u0dc5 \u0daf\u0db8\u0dcf \u0d87\u0dad.",
    "\u0daf\u0dda\u0dc1\u0dd3\u0dba \u0d87\u0db8\u0dad\u0dd4\u0db8\u0dca/ SMS, \u0d85\u0db8\u0dad\u0dbb \u0dc3\u0dda\u0dc0\u0dcf \u0dc3\u0dc4 PayTV \u0dc3\u0dda\u0dc0\u0dcf \u0dc3\u0db3\u0dc4\u0dcf \u0dc0\u0db1 \u0db8\u0dd4\u0dc5\u0dd4 \u0db6\u0daf\u0dd4 \u0d85\u0d9c\u0dba 42.02% \u0d9a\u0dd2.",
    "\u0da9\u0dda\u0da7\u0dcf, Wi-Fi \u0dc3\u0dda\u0dc0\u0dcf \u0dc3\u0dc4 IDD \u0d87\u0db8\u0dad\u0dd4\u0db8\u0dca \u0dc3\u0db3\u0dc4\u0dcf \u0d85\u0dba \u0d9a\u0dd9\u0dbb\u0dd9\u0db1 \u0db8\u0dd4\u0dc5\u0dd4 \u0db6\u0daf\u0dd4 \u0d85\u0d9c\u0dba 23.50% \u0d9a\u0dd2.",
    "\u0db4\u0dd9\u0dbb\u0d9c\u0dd9\u0dc0\u0dd4\u0db8\u0dca \u0da9\u0dda\u0da7\u0dcf \u0d9a\u0dcf\u0da9\u0dca\u0db4\u0dad\u0dca \u0d9a\u0dd2\u0dc4\u0dd2\u0db4\u0dba\u0d9a Data Quota \u0d85\u0da9\u0dd4\u0d9a\u0dbb \u0d87\u0dad\u0dd2 \u0d85\u0dad\u0dbb, \u0d92\u0dc0\u0dcf\u0dba\u0dda \u0db6\u0daf\u0dd4 \u0d87\u0dad\u0dd4\u0dc5\u0dad\u0dca \u0db8\u0dd2\u0dbd \u0db1\u0ddc\u0dc0\u0dd9\u0db1\u0dc3\u0dca\u0dc0 \u0db4\u0dc0\u0dad\u0dd3.",
    "\u0da2\u0d82\u0d9c\u0db8 \u0daf\u0dd4\u0dbb\u0d9a\u0dad\u0db1 \u0d86\u0db1\u0dba\u0db1\u0dba\u0d9a\u0dbb\u0dd4\u0dc0\u0db1\u0dca \u0db4\u0dc0\u0dc3\u0db1\u0dca\u0db1\u0dda \u0d85\u0daf \u0dc3\u0dd2\u0da7 \u0da2\u0d82\u0d9c\u0db8 \u0daf\u0dd4\u0dbb\u0d9a\u0dad\u0db1\u0dba\u0d9a \u0db8\u0dd2\u0dbd \u0daf 35%\u0d9a\u0dd2\u0db1\u0dca \u0db4\u0db8\u0dab \u0d89\u0dc4\u0dc5 \u0dba\u0db1\u0dd4 \u0d87\u0dad\u0dd2 \u0db6\u0dc0\u0dba.",
    "\u0d9a\u0dd9\u0dc3\u0dda\u0dc0\u0dd9\u0dad\u0dad\u0dca \u0db8\u0dd4\u0daf\u0dbd\u0dca \u0d85\u0db8\u0dcf\u0dad\u0dca\u200d\u0dba\u0d82\u0dc1\u0dba \u0db4\u0dc0\u0dc3\u0db1\u0dca\u0db1\u0dda \u0db6\u0daf\u0dd4 \u0dc3\u0d82\u0dc1\u0ddd\u0db0\u0db1\u0dba \u0db1\u0dd2\u0dc3\u0dcf \u0dba\u0db8\u0dca \u0d85\u0db8\u0dad\u0dbb \u0dc0\u0dd2\u0dba\u0daf\u0db8\u0d9a\u0dca \u0d91\u0d9a\u0dad\u0dd4 \u0dc0\u0db1 \u0db1\u0db8\u0dd4\u0dad\u0dca \u0d91\u0dba \u0d87\u0dad\u0db8\u0dd4\u0db1\u0dca \u0d8b\u0dbd\u0dd4\u0db4\u0dca\u0db4\u0dcf \u0daf\u0d9a\u0dca\u0dc0\u0db1 \u0dad\u0dbb\u0db8\u0dda \u0d89\u0dc4\u0dc5 \u0dba\u0dcf\u0db8\u0d9a\u0dca \u0db1\u0ddc\u0dc0\u0db1 \u0db6\u0dc0\u0dba. 2024 \u0dc0\u0dbb\u0dca\u0dc2\u0dba\u0dda\u0daf\u0dd3 \u0daf\u0dc5 \u0daf\u0dda\u0dc1\u0dd3\u0dba \u0db1\u0dd2\u0dc2\u0dca\u0db4\u0dcf\u0daf\u0dd2\u0dad\u0dba\u0da7 \u0dc3\u0dcf\u0db4\u0dda\u0d9a\u0dca\u0dc2\u0dc0 \u0dc0\u0dd0\u0da7\u0dca \u0db6\u0daf\u0dd4 \u0d86\u0daf\u0dcf\u0dba\u0db8 4%\u0d9a\u0dca \u0db4\u0db8\u0dab \u0dc0\u0db1\u0dd4 \u0d87\u0dad\u0dd0\u0dba\u0dd2 \u0dbb\u0da2\u0dba \u0d85\u0db4\u0dda\u0d9a\u0dca\u0dc2\u0dcf \u0d9a\u0dbb\u0dba\u0dd2.",
    "\u0db8\u0dda \u0d85\u0dad\u0dbb \u0d9a\u0ddc\u0dc5\u0db9 \u0db4\u0dcf\u0dbb\u0dd2\u0db7\u0ddd\u0d9c\u0dd2\u0d9a \u0db8\u0dd2\u0dbd \u0daf\u0dbb\u0dca\u0dc1\u0d9a\u0dba\u0dd9\u0dc4\u0dd2 (\u0d9a\u0ddc.\u0db4\u0dcf.\u0db8\u0dd2.\u0daf., 2021=100) \u0dc0\u0dcf\u0dbb\u0dca\u0dc2\u0dd2\u0d9a \u0dbd\u0d9a\u0dca\u0dc2\u0dca\u200d\u0dba\u0db8\u0dba \u0dc0\u0dd9\u0db1\u0dc3 \u0db8\u0d9c\u0dd2\u0db1\u0dca \u0db8\u0db1\u0dd2\u0db1\u0dd4 \u0dbd\u0db6\u0db1 \u0db8\u0dad\u0dd4\u0db4\u0dd2\u0da7 \u0d8b\u0daf\u0dca\u0db0\u0db8\u0db1\u0dba \u0daf, 2023 \u0db1\u0ddc\u0dc0\u0dd0\u0db8\u0dca\u0db6\u0dbb\u0dca \u0db8\u0dcf\u0dc3\u0dba\u0dda \u0dc0\u0dcf\u0dbb\u0dca\u0dad\u0dcf \u0dc0\u0dd6 \u0dc3\u0dd2\u0dba\u0dba\u0da7 3.4\u0dc4\u0dd2 \u0dc3\u0dd2\u0da7 2023 \u0daf\u0dd9\u0dc3\u0dd0\u0db8\u0dca\u0db6\u0dbb\u0dca \u0db8\u0dcf\u0dc3\u0dba\u0dda \u0daf\u0dd3 \u0dc3\u0dd2\u0dba\u0dba\u0da7 4.0 \u0daf\u0d9a\u0dca\u0dc0\u0dcf \u0d89\u0dc4\u0dc5 \u0d9c\u0ddc\u0dc3\u0dca \u0dad\u0dd2\u0db6\u0dda.",
    "\u0d86\u0dbb\u0dca\u0dae\u0dd2\u0d9a \u0d85\u0dbb\u0dca\u0db6\u0dd4\u0daf\u0dba \u0dc4\u0dda\u0dad\u0dd4\u0dc0\u0dd9\u0db1\u0dca \u0dc0\u0dd0\u0da9\u0dd2\u0db8 \u0db6\u0dbd\u0db4\u0dd1\u0db8\u0d9a\u0dca \u0d91\u0dbd\u0dca\u0dbd  \u0dc0\u0dd3 \u0d87\u0dad\u0dca\u0dad\u0dda \u0d85\u0dad\u0dca\u200d\u0dba\u0dc0\u0dc1\u0dca\u200d\u0dba \u0d86\u0dc4\u0dbb \u0db4\u0dcf\u0db1 \u0dc0\u0dbd \u0db8\u0dd2\u0dbd \u0dc0\u0dd0\u0da9\u0dd2\u0dc0\u0dd3\u0db8 \u0db8\u0dad\u0dba.",
    "\u0db8\u0dd4\u0daf\u0dbd\u0dca \u0d85\u0db8\u0dcf\u0dad\u0dca\u200d\u0dba\u0d82\u0dc1\u0dba \u0db4\u0dc0\u0dc3\u0db1\u0dca\u0db1\u0dda \u0da2\u0db1 \u0dc4\u0dcf \u0dc3\u0d82\u0d9b\u0dca\u200d\u0dba\u0dcf\u0dbd\u0dda\u0d9b\u0db1 \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0\u0da7 \u0d85\u0db1\u0dd4\u0dc0 \u0db4\u0dc3\u0dd4\u0d9c\u0dd2\u0dba \u0db1\u0ddc\u0dc0\u0dd0\u0db8\u0dca\u0db6\u0dbb\u0dca \u0db8\u0dcf\u0dc3\u0dba\u0dda \u0db4\u0dc0\u0dd4\u0dbd\u0d9a \u0dc3\u0dcf\u0db8\u0dcf\u0db1\u0dca\u200d\u0dba \u0db8\u0dcf\u0dc3\u0dd2\u0d9a \u0dc0\u0dd2\u0dba\u0daf\u0db8 \u0dbb\u0dd4\u0db4\u0dd2\u0dba\u0dbd\u0dca 177,687.44 \u0dbd\u0dd9\u0dc3 \u0dc3\u0da7\u0dc4\u0db1\u0dca\u0dc0\u0db1 \u0db6\u0dc0\u0dba. \u0d91\u0dc0\u0dd0\u0db1\u0dd2 \u0dc0\u0dd2\u0dba\u0daf\u0db8\u0d9a\u0dca \u0daf\u0dd0\u0dbb\u0dd3\u0db8\u0da7 \u0dad\u0dbb\u0db8\u0dca \u0dc0\u0dd0\u0da7\u0dd4\u0db4\u0d9a\u0dca \u0dc4\u0ddd \u0dc0\u0dd9\u0db1\u0dad\u0dca \u0d85\u0daf\u0dcf\u0dba\u0db8\u0d9a\u0dca \u0db8\u0db0\u0dca\u200d\u0dba\u0db8 \u0db4\u0dcf\u0db1\u0dca\u0dad\u0dd2\u0d9a \u0db4\u0dc0\u0dd4\u0dbd\u0dca\u0dc0\u0dbd\u0da7 \u0dad\u0dd2\u0db6\u0dda\u0daf? \u0d91\u0daf\u0dd2\u0db1\u0dd9\u0daf\u0dcf \u0d9a\u0dd4\u0dbd\u0dd2\u0dba\u0d9a\u0dd2\u0db1\u0dca \u0daf\u0dd2\u0dc0\u0dd2 \u0dc3\u0dbb\u0dd2\u0d9a\u0dbb \u0d9c\u0db1\u0dca\u0db1\u0dcf \u0da2\u0db1\u0dad\u0dcf\u0dc0\u0da7 \u0db8\u0dd9\u0db1\u0dca\u0db8 \u0db8\u0dcf\u0dc3\u0dd2\u0d9a \u0dc0\u0dd0\u0da7\u0dd4\u0db4\u0dca \u0dbd\u0db6\u0db1 \u0d85\u0dad\u0dd2\u0db6\u0dc4\u0dd4\u0dad\u0dbb\u0dba\u0d9a\u0da7 \u0db8\u0dd9\u0dad\u0dbb\u0db8\u0dca \u0db8\u0dcf\u0dc3\u0dd2\u0d9a \u0d85\u0daf\u0dcf\u0dba\u0db8\u0d9a\u0dca \u0dad\u0dd2\u0db6\u0dda\u0daf?",
    "\u0db8\u0dd9\u0db8 \u0dad\u0dad\u0dca\u0dad\u0dca\u0dc0\u0dba \u0dc4\u0db8\u0dd4\u0dc0\u0dda \u0db8\u0dda \u0da2\u0db1\u0dad\u0dcf\u0dc0  2024 \u0dc0\u0dc3\u0dbb\u0dda\u0daf\u0dd3 \u0dad\u0dc0\u0daf\u0dd4\u0dbb\u0da7\u0dad\u0dca \u0daf\u0dd4\u0dc2\u0dca\u0d9a\u0dbb \u0dad\u0dad\u0dca\u0dad\u0dca\u0dc0\u0dba\u0d9a\u0da7 \u0db4\u0dad\u0dca\u0dc0\u0db1\u0dd4 \u0d87\u0dad. \u0d94\u0dc0\u0dd4\u0db1\u0dca\u0d9c\u0dda \u0dab\u0dba \u0db6\u0dbb \u0dad\u0dc0\u0dad\u0dca \u0d89\u0dc4\u0dc5 \u0dba\u0db1\u0dd4 \u0d87\u0dad. \u0db7\u0dcf\u0dab\u0dca\u0da9 \u0dc4\u0dcf \u0dc3\u0dda\u0dc0\u0dcf \u0db8\u0dd2\u0dbd \u0d9c\u0dab\u0db1\u0dca \u0d89\u0dc4\u0dc5 \u0d9c\u0dd2\u0dba\u0daf \u0dc0\u0dd0\u0da7\u0dd4\u0db4\u0dca \u0d85\u0dad\u0dd4\u0dc5\u0dd4 \u0d94\u0dc0\u0dd4\u0db1\u0dca\u0d9c\u0dda \u0d85\u0daf\u0dcf\u0dba\u0db8\u0dca \u0d89\u0dc4\u0dc5 \u0dba\u0dd1\u0db8\u0d9a\u0dca \u0db4\u0dc3\u0dd4\u0d9c\u0dd2\u0dba \u0d9a\u0dcf\u0dbd\u0dc3\u0dd3\u0db8\u0dcf\u0dc0 \u0dad\u0dd4\u0dc5 \u0dc3\u0dd2\u0daf\u0dd4\u0db1\u0ddc\u0dc0\u0dd4\u0dab\u0dd2. \u0db1\u0dd2\u0dc0\u0dd9\u0dc3\u0dca \u0d9a\u0dd4\u0dbd\u0dd3 \u0dc0\u0dd2\u0dba\u0daf\u0db8\u0dca, \u0da2\u0dbd, \u0dc0\u0dd2\u0daf\u0dd4\u0dbd\u0dd2, \u0d89\u0db1\u0dca\u0db0\u0db1 \u0dc4\u0dcf \u0dc0\u0dd2\u0daf\u0dd4\u0dbd\u0dd2 \u0dc3\u0d82\u0daf\u0dda\u0dc1 \u0d9c\u0dcf\u0dc3\u0dca\u0dad\u0dd4 \u0d89\u0dc4\u0dc5 \u0dba\u0dd1\u0db8 \u0dc4\u0db8\u0dd4\u0dc0\u0dda \u0d91\u0db8 \u0da2\u0db1\u0dad\u0dcf\u0dc0 \u0d85\u0db1\u0dca\u0dad \u0d85\u0dc3\u0dbb\u0dab \u0dad\u0dad\u0dca\u0dad\u0dca\u0dc0\u0dba\u0d9a\u0da7 \u0db4\u0dad\u0dca\u0dc0 \u0dc3\u0dd2\u0da7\u0dd2\u0dad\u0dd2. \u0db8\u0dcf\u0dc5\u0dd4, \u0db8\u0dc3\u0dca \u0d86\u0dc4\u0dcf\u0dbb\u0dba\u0da7 \u0d9c\u0dd0\u0db1\u0dd3\u0db8 \u0d9a\u0dd9\u0dc3\u0dda\u0dc0\u0dd9\u0dad\u0dad\u0dca, \u0dad\u0dd4\u0db1\u0dca\u0dc0\u0dda\u0dbd \u0d86\u0dc4\u0dcf\u0dbb \u0d9c\u0dd0\u0db1\u0dd3\u0db8\u0daf \u0d87\u0dad\u0dd0\u0db8\u0dca \u0db4\u0dc0\u0dd4\u0dbd\u0dca\u0dc0\u0dbd\u0da7 \u0d85\u0db7\u0dd2\u0dba\u0ddd\u0d9c\u0dba\u0d9a\u0dca \u0dc0\u0db1\u0dd4 \u0db1\u0ddc\u0d85\u0db1\u0dd4\u0db8\u0dcf\u0db1\u0dba.",
    "2024 \u0dc0\u0dc3\u0dbb\u0dad\u0dd4\u0dc5 \u0da2\u0dd3\u0dc0\u0db1 \u0dc0\u0dd2\u0dba\u0daf\u0db8 \u0dad\u0dc0\u0dad\u0dca \u0d89\u0dc4\u0dc5 \u0dba\u0dd1\u0db8 \u0dc4\u0db8\u0dd4\u0dc0\u0dda \u0dc3\u0db8\u0db6\u0dbd \u0d86\u0dc4\u0dcf\u0dbb \u0dc0\u0dda\u0dbd\u0d9a\u0dca \u0d9c\u0dd0\u0db1\u0dd3\u0db8 \u0da2\u0db1\u0dad\u0dcf\u0dc0\u0da7 \u0dad\u0dc0\u0daf\u0dd4\u0dbb\u0da7\u0dad\u0dca \u0d85\u0db7\u0dd2\u0dba\u0ddd\u0d9c\u0dba\u0d9a\u0dca \u0dc0\u0db1\u0dd4 \u0d87\u0dad. \u0dc0\u0dd0\u0da9\u0dd2\u0daf\u0dd9\u0db1\u0dd9\u0d9a\u0dd4\u0da7 \u0d85\u0da9\u0dd4\u0db8 \u0dc0\u0dd2\u0dba\u0daf\u0db8\u0d9a\u0dd2\u0db1\u0dca \u0db4\u0dca\u200d\u0dbb\u0ddd\u0da7\u0dd3\u0db1 \u0d85\u0dc0\u0dc1\u0dca\u200d\u0dba\u0dad\u0dcf \u0dc3\u0db4\u0dd4\u0dbb\u0db1\u0dd4 \u0dbd\u0db6\u0db1\u0dca\u0db1\u0dda \u0db6\u0dd2\u0dad\u0dca\u0dad\u0dbb\u0dba. 2022 \u0dc0\u0dc3\u0dbb \u0db8\u0dd4\u0dc5 \u0dbb\u0dd4\u0db4\u0dd2\u0dba\u0dbd\u0dca 20-25\u0dad\u0dca \u0d85\u0dad\u0dbb \u0db8\u0dd2\u0dbd\u0d9a \u0db4\u0dd0\u0dc0\u0dad\u0dd2 \u0daf\u0dda\u0dc1\u0dd3\u0dba \u0db6\u0dd2\u0dad\u0dca\u0dad\u0dbb\u0dba\u0d9a \u0dc0\u0dbb\u0dca\u0dad\u0db8\u0dcf\u0db1 \u0db8\u0dd2\u0dbd \u0dbb\u0dd4\u0db4\u0dd2\u0dba\u0dbd\u0dca 50 \u0dad\u0dca 55\u0dad\u0dca \u0d85\u0dad\u0dbb \u0d85\u0d9c\u0dba\u0d9a\u0dca \u0d9c\u0db1\u0dd3. \u0da2\u0dd3\u0dc0\u0db1 \u0dc0\u0dd2\u0dba\u0daf\u0db8 \u0d89\u0dc4\u0dc5 \u0dba\u0dd1\u0db8 \u0dc4\u0db8\u0dd4\u0dc0\u0dda \u0dc3\u0dd2\u0daf\u0dd4\u0dc0\u0db1\u0dd4\u0dba\u0dda \u0da2\u0db1\u0dad\u0dcf\u0dc0 \u0dc3\u0db8\u0db6\u0dbd \u0d86\u0dc4\u0dcf\u0dbb \u0dc0\u0dda\u0dbd\u0d9a\u0dca \u0d9c\u0dd0\u0db1\u0dd3\u0db8 \u0dc0\u0dd9\u0db1\u0dd4\u0dc0\u0da7 \u0dc3\u0dcf\u0d9c\u0dd2\u0db1\u0dca\u0db1 \u0db1\u0dd2\u0dc0\u0dcf\u0d9c\u0dad \u0dc4\u0dd0\u0d9a\u0dd2 \u0d86\u0dc4\u0dcf\u0dbb\u0dba\u0d9a\u0dca \u0dc0\u0dd9\u0dad \u0dba\u0ddc\u0db8\u0dd4\u0dc0\u0dd3\u0db8\u0dba. \u0d8a\u0da7 \u0db4\u0dca\u200d\u0dbb\u0ddd\u0da7\u0dd3\u0db1 \u0d85\u0da9\u0d82\u0d9c\u0dd4 \u0db8\u0dc3\u0dca, \u0db8\u0dcf\u0dc5\u0dd4, \u0db6\u0dd2\u0dad\u0dca\u0dad\u0dbb \u0dc4\u0ddd \u0db4\u0dd4\u0daf\u0dca\u0d9c\u0dbd\u0dba\u0dd9\u0d9a\u0dd4 \u0daf\u0dd2\u0db1\u0d9a\u0da7 \u0d86\u0dc4\u0dcf\u0dbb\u0dba\u0da7 \u0d9c\u0dad \u0dba\u0dd4\u0dad\u0dd4 \u0d91\u0dc5\u0dc0\u0dc5\u0dd4 \u0dc4\u0dcf \u0db4\u0dc5\u0dad\u0dd4\u0dbb\u0dd4 \u0db4\u0dca\u200d\u0dbb\u0db8\u0dcf\u0dab\u0dba \u0db1\u0dd2\u0dc3\u0dd2 \u0db4\u0dbb\u0dd2\u0daf\u0dd2 \u0d87\u0dad\u0dd4\u0dc5\u0dad\u0dca \u0dc0\u0dda\u0daf \u0dba\u0db1\u0dca\u0db1 \u0dc3\u0dd0\u0d9a \u0dc3\u0dc4\u0dd2\u0dad\u0dba. \u0d91\u0dba \u0d9a\u0dd4\u0da9\u0dcf \u0dc5\u0db8\u0dd4\u0db1\u0dca\u0d9c\u0dda \u0dc3\u0dc4 \u0d9c\u0dd0\u0dc4\u0dd0\u0dab\u0dd4 \u0daf\u0dbb\u0dd4\u0dc0\u0db1\u0dca\u0d9c\u0dda \u0db4\u0ddd\u0dc2\u0dab\u0dba \u0d9a\u0dd9\u0dbb\u0dd9\u0dc4\u0dd2 \u0d85\u0dc4\u0dd2\u0dad\u0d9a\u0dbb \u0dbd\u0dd9\u0dc3 \u0db6\u0dbd\u0db4\u0dcf \u0dc4\u0dd0\u0d9a\u0dd2\u0dba.",
    "\u0d86\u0daf\u0dba\u0db8\u0dca \u0db8\u0dcf\u0dbb\u0dca\u0d9c \u0db6\u0dd2\u0db3 \u0dc0\u0dd0\u0da7\u0dd3\u0db8 \u0dc4\u0db8\u0dd4\u0dc0\u0dda \u0db4\u0ddd\u0dc2\u0dab \u0d85\u0dbb\u0dca\u0db6\u0dd4\u0daf\u0dba\u0da7 \u0d85\u0db8\u0dad\u0dbb\u0dc0 \u0da2\u0db1\u0dad\u0dcf\u0dc0 \u0db8\u0dcf\u0db1\u0dc3\u0dd2\u0d9a \u0db4\u0dd3\u0da9\u0dcf\u0d9a\u0dcf\u0dbb\u0dd3 \u0dad\u0dad\u0dca\u0dad\u0dc0\u0dba\u0d9a\u0da7  \u0db8\u0dd4\u0dc4\u0dd4\u0dab \u0db4\u0dd1\u0db8\u0dda \u0d85\u0dc0\u0db0\u0dcf\u0db1\u0db8\u0d9a\u0dca \u0dad\u0dd2\u0db6\u0dda.",
    "2024\u0daf\u0dd3 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0 \u0db8\u0dd4\u0dc4\u0dd4\u0dab \u0daf\u0dd9\u0db1 \u0dad\u0dc0\u0dad\u0dca \u0d85\u0db7\u0dd2\u0dba\u0ddd\u0d9c\u0dba\u0d9a\u0dca \u0dc0\u0db1\u0dca\u0db1\u0dda \u0daf\u0dda\u0dc1\u0db4\u0dcf\u0dbd\u0db1 \u0dc3\u0dca\u0dae\u0dcf\u0dc0\u0dbb\u0dad\u0dca\u0dc0\u0dba\u0d9a\u0dca \u0db4\u0dc0\u0dad\u0dca\u0dc0\u0dcf \u0d9c\u0dd0\u0db1\u0dd3\u0db8\u0dba. \u0dbd\u0ddc\u0dc0\u0db4\u0dd4\u0dbb\u0dcf \u0db6\u0ddc\u0dc4\u0ddd \u0dbb\u0da7\u0dc0\u0dbd\u0da7 \u0db8\u0dd9\u0db1\u0dca \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0da7\u0daf 2024 \u0dc0\u0dc3\u0dbb \u0db8\u0dd0\u0dad\u0dd2\u0dc0\u0dbb\u0dab \u0dc0\u0dc3\u0dbb\u0d9a\u0dca \u0dc0\u0db1\u0dd4 \u0d87\u0dad. 69 \u0dbd\u0d9a\u0dca\u0dc2\u0dba\u0d9a\u0da7 \u0d85\u0db0\u0dd2\u0d9a \u0da2\u0db1\u0dc0\u0dbb\u0db8\u0d9a\u0dd2\u0db1\u0dca \u0dad\u0dda\u0dbb\u0dd3\u0db4\u0dad\u0dca\u0dc0\u0dd6 \u0da2\u0db1\u0db4\u0dad\u0dd2\u0dc0\u0dbb\u0dba\u0dd9\u0d9a\u0dd4 \u0dc4\u0dcf \u0dad\u0dd4\u0db1\u0dd9\u0db1\u0dca \u0daf\u0dd9\u0d9a\u0d9a \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4 \u0db6\u0dc4\u0dd4\u0dad\u0dbb\u0db6\u0dbd\u0dba\u0d9a\u0dca \u0dc3\u0dc4\u0dd2\u0dad\u0dc0 \u0db4\u0dd0\u0dc0\u0dad\u0dd2 \u0db4\u0ddc\u0dc4\u0ddc\u0da7\u0dca\u0da7\u0dd4 \u0d86\u0dab\u0dca\u0da9\u0dd4\u0dc0\u0da7 \u0d91\u0dbb\u0dd9\u0dc4\u0dd2\u0dc0 \u0db1\u0dd0\u0d9f\u0dd4\u0dab\u0dd4 \u0da2\u0db1\u0dad\u0dcf \u0dc0\u0dd2\u0dbb\u0ddd\u0db0\u0dba \u0dc4\u0db8\u0dd4\u0dc0\u0dda \u0d9c\u0ddd\u0da8\u0dcf\u0db7\u0dba \u0dbb\u0dcf\u0da2\u0db4\u0d9a\u0dca\u0dc2\u0da7 \u0dbb\u0da7\u0dd2\u0db1\u0dca \u0db4\u0dbd\u0dcf \u0d9c\u0ddc\u0dc3\u0dca \u0da2\u0db1\u0db4\u0dad\u0dd2 \u0db0\u0dd4\u0dbb\u0dba\u0dd9\u0db1\u0dca \u0d89\u0dbd\u0dca\u0dbd\u0dcf \u0d85\u0dc3\u0dca\u0dc0\u0dd3\u0db8\u0da7 \u0dc3\u0dd2\u0daf\u0dd4\u0dc0\u0dd2\u0dba.",
    "\u0d91\u0d9a\u0dca\u0dc3\u0dad\u0dca \u0da2\u0dcf\u0dad\u0dd2\u0d9a \u0db4\u0d9a\u0dca\u0dc2\u0dba\u0da7 \u0dc4\u0dd2\u0db8\u0dd2\u0dc0\u0dd6 \u0da2\u0dcf\u0dad\u0dd2\u0d9a \u0dbd\u0dd0\u0dba\u0dd2\u0dc3\u0dca\u0dad\u0dd4 \u0db8\u0db1\u0dca\u0dad\u0dca\u200d\u0dbb\u0dd3 \u0db0\u0dd4\u0dbb\u0dba\u0dd9\u0db1\u0dca \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0da7 \u0db4\u0dd2\u0dc0\u0dd2\u0dc3\u0dd2 \u0dbb\u0db1\u0dd2\u0dbd\u0dca \u0dc0\u0dd2\u0d9a\u0dca\u200d\u0dbb\u0db8\u0dc3\u0dd2\u0d82\u0dc4, \u0d9c\u0ddd\u0da8\u0dcf\u0db7\u0dba \u0dbb\u0dcf\u0da2\u0d9a\u0dca\u0dc2\u0d9c\u0dd9\u0db1\u0dca \u0db4\u0dc3\u0dd4, \u0da2\u0db1\u0db4\u0dad\u0dd2 \u0db0\u0dd4\u0dbb\u0dba\u0da7 \u0db4\u0dad\u0dca\u0dc0\u0dd4\u0dba\u0dda \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0db8\u0db1\u0dca\u0dad\u0dca\u200d\u0dbb\u0dd3\u0dc0\u0dbb\u0dd4\u0db1\u0dca 134\u0d9a\u0d9c\u0dda \u0da1\u0db1\u0dca\u0daf\u0dba\u0dd9\u0db1\u0dd2.",
    "\u0db4\u0dc5\u0dcf\u0dad\u0dca \u0db4\u0dcf\u0dbd\u0db1 \u0db8\u0dd0\u0dad\u0dd2\u0dc0\u0dbb\u0dab\u0dba \u0db4\u0dd0\u0dc0\u0dd0\u0dad\u0dca\u0dc0\u0dd3\u0db8 \u0dc3\u0db3\u0dc4\u0dcf \u0db4\u0dc3\u0dd4\u0d9c\u0dd2\u0dba \u0dc0\u0dc3\u0dbb\u0dda \u0db1\u0dcf\u0db8 \u0dba\u0ddd\u0da2\u0db1\u0dcf \u0d9a\u0dd0\u0db3\u0dc0\u0db1\u0dd4 \u0dbd\u0dd0\u0db6\u0dd4\u0dc0\u0daf, \u0d92 \u0dc3\u0db3\u0dc4\u0dcf \u0dbb\u0da2\u0dba \u0dc0\u0dd2\u0dc3\u0dd2\u0db1\u0dca \u0d85\u0dc0\u0dc1\u0dca\u200d\u0dba \u0d85\u0dbb\u0db8\u0dd4\u0daf\u0dbd\u0dca \u0dbd\u0db6\u0dcf \u0db1\u0ddc\u0daf\u0dd3\u0db8 \u0dc4\u0dda\u0dad\u0dd4\u0dc0\u0dd9\u0db1\u0dca \u0db8\u0dd0\u0dad\u0dd2\u0dc0\u0dbb\u0dab \u0d9a\u0ddc\u0db8\u0dd2\u0dc2\u0db1\u0dca \u0dc3\u0db7\u0dcf\u0dc0\u0da7 \u0d91\u0db8 \u0db8\u0dd0\u0dad\u0dd2\u0dc0\u0dbb\u0dab\u0dba \u0dc3\u0dd0\u0dbd\u0dc3\u0dd4\u0db8\u0dca \u0d9a\u0dc5 \u0db4\u0dbb\u0dd2\u0daf\u0dd2 \u0db4\u0dd0\u0dc0\u0dd0\u0dad\u0dca\u0dc0\u0dd3\u0db8\u0da7 \u0db1\u0ddc\u0dc4\u0dd0\u0d9a\u0dd2 \u0dc0\u0dd2\u0dba.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db4\u0dca\u200d\u0dbb\u0da2\u0dcf\u0dad\u0dcf\u0db1\u0dca\u0dad\u0dca\u200d\u0dbb\u0dd2\u0d9a \u0dc3\u0db8\u0dcf\u0da2\u0dc0\u0dcf\u0daf\u0dd3 \u0da2\u0db1\u0dbb\u200c\u0da2\u200c\u0dba\u0dda \u200c\u0db1\u0dc0\u0dc0\u0dd0\u0db1\u0dd2 \u0db4\u0dcf\u0dbb\u0dca\u0dbd\u0dd2\u200c\u0db8\u0dda\u0db1\u0dca\u0dad\u0dd4\u0dc0 \u0db4\u0dd2\u0dc4\u0dd2\u0da7\u0dd4\u0dc0\u0dcf 2023 \u0db4\u0dd9\u0db6\u0dbb\u0dc0\u0dcf\u0dbb\u0dd2 20 \u0dc0\u0dd0\u0db1\u0dd2\u0daf\u0dcf\u0da7 \u0dc0\u0dc3\u0dbb \u0daf\u0dd9\u0d9a\u0dc4\u0db8\u0dcf\u0dbb\u0d9a\u0dca \u0dc3\u0db8\u0dca\u0db4\u0dd6\u0dbb\u0dca\u0dab\u0dc0\u0dd2\u0dba.",
    "\u0d92 \u0d85\u0db1\u0dd4\u0dc0 \u0daf\u0dd0\u0db1\u0dca \u0d95\u0db1\u0dd1\u0db8 \u0d85\u0dc0\u0dc3\u0dca\u0dae\u0dcf\u0dc0\u0d9a \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0 \u0dc0\u0dd2\u0dc3\u0dd4\u0dbb\u0dd4\u0dc0\u0dcf \u0dc4\u0dd0\u0dbb \u0db8\u0dc4\u0dcf \u0db8\u0dd0\u0dad\u0dd2\u0dc0\u0dbb\u0dab\u0dba\u0d9a\u0dca \u0d9a\u0dd0\u0db3\u0dc0\u0dd3\u0db8\u0dda \u0db6\u0dbd\u0dba \u0da2\u0db1\u0dcf\u0db0\u0dd2\u0db4\u0dad\u0dd2 \u0dbb\u0db1\u0dd2\u0dbd\u0dca \u0dc0\u0dd2\u0d9a\u0dca\u200d\u0dbb\u0db8\u0dc3\u0dd2\u0d82\u0dc4\u0da7 \u0dc4\u0dd2\u0db8\u0dd2\u0dc0 \u0d87\u0dad.",
    "\u0dc0\u0dad\u0dca\u0db8\u0db1\u0dca \u0da2\u0db1\u0dcf\u0db0\u0dd2\u0db4\u0dad\u0dd2 \u0dbb\u0db1\u0dd2\u0dbd\u0dca \u0dc0\u0dd2\u0d9a\u0dca\u200d\u0dbb\u0db8\u0dc3\u0dd2\u0d82\u0dc4 \u0d87\u0dad\u0dd4\u0dbd\u0dd4 \u0db4\u0ddc\u0dc4\u0ddc\u0da7\u0dca\u0da7\u0dd4 - \u0d91\u0da2\u0dcf\u0db4 \u0d86\u0dab\u0dca\u0da9\u0dd4\u0dc0\u0da7 \u0dc3\u0dd6\u0da2\u0dcf\u0dad\u0db7\u0dcf\u0dc0\u0dba\u0d9a\u0dca \u0dad\u0dd2\u0db6\u0dda\u0daf \u0dba\u0db1\u0dca\u0db1 \u0d87\u0dad\u0dd0\u0db8\u0dca \u0dc0\u0dd2\u0da0\u0dcf\u0dbb\u0d9a\u0dba\u0dd2\u0db1\u0dca \u0db8\u0dad\u0dd4\u0d9a\u0dbb \u0dc3\u0dd2\u0da7\u0dd2\u0db1 \u0d9a\u0dcf\u0dbb\u0dab\u0dba\u0d9a\u0dd2.",
    "\u0dc1\u0dca\u200d\u0dbb\u0dd3 \u0da2\u0dba\u0dc0\u0dbb\u0dca\u0db0\u0db1\u0db4\u0dd4\u0dbb \u0dc0\u0dd2\u0dc1\u0dca\u0dc0\u0dc0\u0dd2\u0daf\u0dca\u200d\u0dba\u0dcf\u0dbd\u0dba\u0dda \u0daf\u0dda\u0dc1\u0db4\u0dcf\u0dbd\u0db1 \u0dc0\u0dd2\u0daf\u0dca\u200d\u0dba\u0dcf \u0d85\u0d82\u0dc1\u0dcf\u0db0\u0dd2\u0db4\u0dad\u0dd2 \u0da2\u0dca\u200d\u0dba\u0dd9\u0dc2\u0dca\u0da8 \u0d9a\u0dae\u0dd2\u0d9a\u0dcf\u0da0\u0dcf\u0dbb\u0dca\u0dba \u0db1\u0dd3\u0dad\u0dd2\u0da5 \u0dc0\u0dd2\u0dc1\u0dcf\u0d9a\u0dcf \u0dc3\u0dd6\u0dbb\u0dd2\u0dba\u0db6\u0dab\u0dca\u0da9\u0dcf\u0dbb \u0db4\u0dd0\u0dc0\u0dc3\u0dd4\u0dc0\u0dda, \u201c\u0db8\u0dda\u0d9a \u0daf\u0dd9\u0db8\u0dd4\u0dc4\u0dd4\u0db1\u0dca \u0d86\u0dab\u0dca\u0da9\u0dd4\u0dc0\u0d9a\u0dca.\u0d92\u0d9a \u0dc3\u0dd4\u0da2\u0dcf\u0dad \u0d86\u0dab\u0dca\u0da9\u0dd4\u0dc0\u0d9a\u0dca \u0db1\u0dd9\u0db8\u0dda.\u0d85\u0db1\u0dd2\u0dc0\u0dcf\u0dbb\u0dca\u0dba\u0dd9\u0db1\u0dca \u0db8\u0dda \u0dbb\u0da7\u0dda \u0dc3\u0dca\u0dae\u0dcf\u0dc0\u0dbb\u0dad\u0dca\u0dc0\u0dba\u0d9a\u0dca \u0d9c\u0ddc\u0da9\u0db1\u0d9c\u0db1\u0dca\u0db1 \u0db1\u0db8\u0dca \u0dc3\u0dca\u0dae\u0dcf\u0dc0\u0dbb \u0d86\u0dab\u0dca\u0da9\u0dd4\u0dc0\u0d9a\u0dca \u0db4\u0dd2\u0dc4\u0dd2\u0da7\u0dd4 \u0dc0\u0db1\u0dca\u0db1 \u0d95\u0db1\u0dda.\u201d",
    "\u201c\u0da2\u0db1\u0dad\u0dcf\u0dc0 \u0db4\u0dca\u200d\u0dbb\u0dad\u0dd2\u0d9a\u0dca\u0dc2\u0dda\u0db4 \u0d9a\u0dbb\u0db4\u0dd4  \u0d86\u0dab\u0dca\u0da9\u0dd4\u0dc0\u0d9a\u0dca \u0db1\u0dda \u0daf\u0dd0\u0db1\u0dca \u0dad\u0dd2\u0dba\u0dd9\u0db1\u0dca\u0db1\u0dda. \u0dc0\u0dd2\u0db0\u0dcf\u0dba\u0d9a\u0dba \u0d9c\u0dad\u0dca\u0dad\u0dad\u0dca, \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0 \u0d9c\u0dad\u0dca\u0dad\u0dad\u0dca, \u0da2\u0db1\u0dad\u0dcf\u0dc0 \u0d9a\u0dd2\u0dc3\u0dd2\u0dc3\u0dda\u0dad\u0dca\u0db8 \u0d85\u0db1\u0dd4\u0db8\u0dad \u0d9a\u0dbb\u0db1 \u0dbd\u0daf \u0dad\u0dad\u0dca\u0dad\u0dca\u0dc0\u0dba\u0d9a \u0db1\u0dd9\u0db8\u0dda \u0dad\u0dd2\u0dba\u0dd9\u0db1\u0dca\u0db1\u0dda. \u0d92\u0d9a \u0db1\u0dd2\u0dc3\u0dcf \u0d85\u0db1\u0dd2\u0dc0\u0dcf\u0dbb\u0dca\u0dba\u0dd9\u0db1\u0dca\u0db8 \u0db8\u0dd0\u0dad\u0dd2\u0dc0\u0dbb\u0dab\u0dba\u0d9a\u0da7 \u0dba\u0db1\u0dca\u0db1 \u0d95\u0db1\u0dda.\u201d",
    "\u201c\u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4 \u0db8\u0dd0\u0dad\u0dd2\u0dc0\u0dbb\u0dab\u0dba \u0dad\u0dd2\u0dba\u0dd9\u0db1\u0dca\u0db1 \u0d95\u0db1\u0dda. \u0da2\u0db1\u0dcf\u0db0\u0dd2\u0db4\u0dad\u0dd2 \u0db8\u0dd0\u0dad\u0dd2\u0dc0\u0dbb\u0dab\u0dba \u0dad\u0dd2\u0dba\u0dd9\u0db1\u0dca\u0db1 \u0d95\u0db1\u0dda. \u0db4\u0dc5\u0dcf\u0dad\u0dca \u0dc3\u0db7\u0dcf \u0db1\u0dd2\u0dc1\u0dca\u0d9a\u0dca\u200d\u0dbb\u0dd3\u0dba \u0dc0\u0dd9\u0dbd\u0dcf \u0dad\u0dd2\u0dba\u0dd9\u0db1\u0dca\u0db1\u0dda. \u0d92\u0dc0\u0dcf \u0db4\u0dca\u200d\u0dbb\u0da2\u0dcf\u0dad\u0db1\u0dca\u0dad\u0dca\u200d\u0dbb\u0dc0\u0dcf\u0daf\u0dd3 \u0d85\u0dba\u0d9c\u0dda \u0dc4\u0ddc\u0db3 \u0dbd\u0d9a\u0dca\u0dc2\u0dab \u0db1\u0dd9\u0db8\u0dda. \u0db4\u0dc5\u0dc0\u0dd9\u0db1\u0dd2 \u0daf\u0dd9\u0dba \u0dad\u0db8\u0dcf \u0db8\u0dda \u0dbb\u0da7\u0dda \u0db4\u0dca\u200d\u0dbb\u0da2\u0dcf\u0dad\u0db1\u0dca\u0dad\u0dca\u200d\u0dbb\u0dc0\u0dcf\u0daf\u0dba \u0dc3\u0dca\u0dae\u0dcf\u0db4\u0dd2\u0dad \u0d9a\u0dbb\u0db1\u0dca\u0db1 \u0db1\u0db8\u0dca \u0dc3\u0dd4\u0da2\u0dcf\u0dad \u0d86\u0dab\u0dca\u0da9\u0dd4\u0dc0\u0d9a\u0dca \u0db8\u0dd0\u0dad\u0dd2\u0dc0\u0dbb\u0dab \u0d9a\u0dca\u200d\u0dbb\u0db8\u0dba\u0d9a\u0dca \u0dad\u0dd4\u0dc5 \u0da2\u0db1\u0dad\u0dcf\u0dc0\u0d9c\u0dda \u0d9a\u0dd0\u0db8\u0dd0\u0dad\u0dca\u0dad \u0d85\u0d9a\u0db8\u0dd0\u0dad\u0dca\u0dad \u0dc0\u0dd2\u0db8\u0dc3\u0dbd\u0dcf \u0dad\u0dd2\u0dba\u0db1\u0dca\u0db1\u0da7  \u0d95\u0db1\u0dda. \u0d92\u0d9a \u0dad\u0dd4\u0dc5 \u0dad\u0db8\u0dcf \u0db8\u0dda \u0dbb\u0da2\u0dba\u0dda \u0db8\u0dd3\u0dc5\u0d9f \u0db4\u0dca\u200d\u0dbb\u0dad\u0dd2\u0db4\u0dad\u0dca\u0dad\u0dd2 \u0dc4\u0dd0\u0daf\u0dd9\u0db1\u0dca\u0db1 \u0d95\u0db1\u0dda.\u201d",
    "\u201c\u0daf\u0dda\u0dc1\u0db4\u0dcf\u0dbd\u0db1 \u0dc3\u0dca\u0dae\u0dcf\u0dc0\u0dbb\u0dad\u0dca\u0dc0\u0dba\u0d9a\u0dca \u0d87\u0dad\u0dd2 \u0d9a\u0dbb\u0db1\u0dca\u0db1 \u0db1\u0db8\u0dca \u0dc4\u0dbb\u0dd2\u0dba\u0da7 \u0dc3\u0dd4\u0da2\u0dcf\u0dad \u0d86\u0dab\u0dca\u0da9\u0dd4\u0dc0\u0d9a\u0dca \u0db4\u0dd2\u0dc4\u0dd2\u0da7\u0dd4\u0dc0\u0db1\u0dca\u0db1\u0da7 \u0d95\u0db1\u0dda.\u201d \u0da2\u0dca\u200d\u0dba\u0dd9\u0dc2\u0dca\u0da8 \u0d9a\u0dae\u0dd2\u0d9a\u0dcf\u0da0\u0dcf\u0dbb\u0dca\u0dba \u0db1\u0dd3\u0dad\u0dd2\u0da5 \u0dc0\u0dd2\u0dc1\u0dcf\u0d9a\u0dcf \u0dc3\u0dd6\u0dbb\u0dd2\u0dba\u0db6\u0dab\u0dca\u0da9\u0dcf\u0dbb \u0db4\u0dd0\u0dc0\u0dc3\u0dd4\u0dc0\u0dcf\u0dba.",
    "2024 \u0dc0\u0dc3\u0dbb\u0dda\u0daf\u0dd3 \u0d89\u0db1\u0dca\u0daf\u0dd2\u0dba\u0dcf\u0dc0, \u0d87\u0db8\u0dd9\u0dbb\u0dd2\u0d9a\u0dcf\u0dc0 \u0d87\u0dad\u0dd4\u0dc5\u0dd4 \u0dbb\u0da7\u0dc0\u0dbd\u0dca \u0dbb\u0dd0\u0dc3\u0d9a \u0db8\u0dd0\u0dad\u0dd2\u0dc0\u0dbb\u0dab \u0db4\u0dd0\u0dc0\u0dd0\u0dad\u0dca\u0dc0\u0dd3\u0db8\u0da7 \u0db1\u0dd2\u0dba\u0db8\u0dd2\u0dad\u0dba. \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0db4\u0dca\u200d\u0dbb\u0db0\u0dcf\u0db1\u0db8 \u0dab\u0dba \u0dc4\u0dd2\u0db8\u0dd2\u0dba\u0db1\u0dca \u0daf\u0dd9\u0daf\u0dd9\u0db1\u0dd9\u0d9a\u0dd4 \u0dc0\u0db1\u0dca\u0db1\u0dda \u0da0\u0dd3\u0db1\u0dba \u0dc3\u0dc4 \u0d89\u0db1\u0dca\u0daf\u0dd2\u0dba\u0dcf\u0dc0\u0dba. \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0 \u0d86\u0dbb\u0dca\u0dae\u0dd2\u0d9a \u0d85\u0dbb\u0dca\u0db6\u0dd4\u0daf\u0dba\u0da7 \u0db8\u0dd0\u0daf\u0dd2\u0dc0 \u0dc3\u0dd2\u0da7\u0dd2 \u0d85\u0dc0\u0dc3\u0dca\u0dae\u0dcf\u0dc0\u0dda\u0daf\u0dd3 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0da7 \u0da9\u0ddc\u0dbd\u0dbb\u0dca \u0db6\u0dd2\u0dbd\u0dd2\u0dba\u0db1 3\u0d9a \u0db4\u0db8\u0dab \u0d86\u0db0\u0dcf\u0dbb \u0db4\u0dca\u200d\u0dbb\u0daf\u0dcf\u0db1\u0dba \u0d9a\u0dbb\u0db1\u0dd4 \u0dbd\u0dd0\u0db6\u0dd4\u0dc0\u0dda \u0d85\u0dc3\u0dbd\u0dca\u0dc0\u0dd0\u0dc3\u0dd2 \u0d89\u0db1\u0dca\u0daf\u0dd2\u0dba\u0dcf\u0dc0\u0dba.",
    "\u201c\u0d85\u0db4\u0dd2 \u0dc3\u0dca\u0dc0\u0dcf\u0db0\u0dd3\u0db1\u0dba\u0dd2 \u0d9a\u0dd2\u0dba\u0dbd\u0dcf \u0d9a\u0dd2\u0dc0\u0dca\u0dc0\u0dad\u0dca \u0d85\u0db4\u0dd2 \u0db7\u0dd6 \u0daf\u0dda\u0dc1\u0db4\u0dcf\u0dbd\u0db1\u0dd2\u0d9a \u0dc3\u0dd2\u0dbb\u0dc0\u0dd3\u0db8\u0d9a \u0d89\u0db1\u0dca\u0db1\u0dc0\u0dcf.\u201d \u0dba\u0dd0\u0dba\u0dd2 , \u0dc0\u0dba\u0db9 \u0dc0\u0dd2\u0dc1\u0dca\u0dc0\u0dc0\u0dd2\u0daf\u0dca\u200d\u0dba\u0dcf\u0dbd\u0dba\u0dba\u0dda \u0d9a\u0dc5\u0db8\u0db1\u0dcf\u0d9a\u0dbb\u0dab \u0dc4\u0dcf \u0db8\u0dd6\u0dbd\u0dca\u200d\u0dba \u0db4\u0dd3\u0da8\u0dba\u0dda \u0db8\u0dc4\u0dcf\u0da0\u0dcf\u0dbb\u0dca\u0dba \u0d85\u0db8\u0dd2\u0db1\u0dca\u0daf \u0db8\u0dd9\u0dad\u0dca\u0dc3\u0dd2\u0dbd \u0db4\u0dd9\u0dbb\u0dda\u0dbb\u0dcf \u0dc3\u0db3\u0dc4\u0db1\u0dca \u0d9a\u0dc5\u0dda\u0dba.",
    "\u201c\u0d85\u0db4\u0dd2 \u0d89\u0dc3\u0dca\u0dc3\u0dbb\u0dc4\u0daf\u0dd3 \u0d89\u0db1\u0dca\u0daf\u0dd2\u0dba\u0dcf\u0dc0\u0dda \u0dc0\u0dd2\u0dc1\u0dcf\u0dbd \u0d9c\u0dca\u200d\u0dbb\u0dc4\u0dab\u0dba\u0d9a\u0da7 \u0dbd\u0d9a\u0dca\u0dc0\u0dd9\u0db1\u0dc0\u0dcf. \u0dc4\u0dda\u0dad\u0dd4\u0dc0 \u0dad\u0db8\u0dcf \u0d85\u0daf\u0dcf\u0db1\u0dd2  \u0dc3\u0db8\u0dcf\u0d9c\u0db8\u0dda \u0dc0\u0dca\u200d\u0dba\u0dcf\u0db4\u0dcf\u0dbb \u0d9a\u0da7\u0dba\u0dd4\u0dad\u0dd4. \u0dba\u0dcf\u0db4\u0db1\u0dba \u0dc3\u0d82\u0dc0\u0dbb\u0dca\u0db0\u0db1\u0dba, \u0dad\u0dca\u200d\u0dbb\u0dd2\u0d9a\u0dd4\u0dab\u0dcf\u0db8\u0dbd\u0dba \u0dc3\u0d82\u0dc0\u0dbb\u0dca\u0db0\u0db1\u0dba \u0d94\u0d9a\u0dca\u0d9a\u0db8 \u0d89\u0db1\u0dca\u0daf\u0dd2\u0dba\u0dcf\u0dc0\u0dad\u0dca \u0d91\u0d9a\u0dca\u0d9a \u0d91\u0db1 \u0dc3\u0d82\u0dc0\u0dbb\u0dca\u0db0\u0db1 \u0d9a\u0dca\u200d\u0dbb\u0dd2\u0dba\u0dcf\u0dc0\u0dbd\u0dd2\u0db1\u0dca. \u0d92 \u0d91\u0d9a\u0dca\u0db8 \u0da0\u0dd3\u0db1\u0dba\u0dad\u0dca \u0d85\u0db4\u0dda \u0dbd\u0ddc\u0d9a\u0dd4\u0db8 \u0dab\u0dba \u0dc4\u0dd2\u0db8\u0dd2\u0dba\u0dd9\u0d9a\u0dca.\u201d \u0d94\u0dc4\u0dd4 \u0db4\u0dd0\u0dc0\u0dc3\u0dd3\u0dba.",
    "\u201c\u0d85\u0db4\u0dd2 \u0d89\u0db1\u0dca\u0daf\u0dd2\u0dba\u0dcf\u0dc0\u0dad\u0dca \u0d91\u0d9a\u0dca\u0d9a \u0d9c\u0db1\u0dd4\u0daf\u0dd9\u0db1\u0dd4 \u0d9a\u0dbb\u0db1\u0dc0\u0dcf \u0d9a\u0dd2\u0dba\u0db1\u0dca\u0db1\u0dda \u0da0\u0dd3\u0db1\u0dba \u0d85\u0db4\u0dd2\u0da7 \u0dc0\u0dd2\u0dbb\u0dd4\u0daf\u0dca\u0db0 \u0dc0\u0dd9\u0db1\u0dc0\u0dcf \u0d9a\u0dd2\u0dba\u0db1 \u0d91\u0d9a \u0db1\u0dd9\u0db8\u0dda. \u0d92\u0d9a\u0dc4\u0dbb\u0dc4\u0dcf \u0dc0\u0dd2\u0dc1\u0dcf\u0dbd \u0db4\u0dd3\u0da9\u0db1\u0dba\u0d9a\u0da7 \u0dbd\u0d9a\u0dca\u0dc0\u0dd9\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca.\u201d",
    "\u201c\u0d92 \u0daf\u0dd9\u0db1\u0dca\u0db1 \u0d91\u0d9a\u0dca\u0d9a \u0d9a\u0dbb\u0db1 \u0d9c\u0db1\u0dd4\u0daf\u0dd9\u0db1\u0dd4\u0dc0 \u0dad\u0db8\u0dcf \u0db7\u0dd6 \u0daf\u0dda\u0dc1\u0db4\u0dcf\u0dbd\u0db1\u0dd2\u0d9a\u0dc0 \u0dbd\u0ddc\u0d9a\u0dd4\u0dc0\u0da7\u0db8 \u0db6\u0dbd\u0db4\u0dcf\u0db1\u0dca\u0db1\u0dda. \u0db8\u0ddc\u0d9a\u0daf \u0d89\u0db1\u0dca\u0daf\u0dd2\u0dba\u0dcf\u0dc0\u0dda \u0db8\u0dd0\u0dad\u0dd2\u0dc0\u0dbb\u0dab \u0d91\u0db1\u0dc0\u0dcf. \u0d87\u0db8\u0dd9\u0dbb\u0dd2\u0d9a\u0dcf\u0dc0\u0dda \u0db8\u0dd0\u0dad\u0dd2\u0dc0\u0dbb\u0dab \u0d91\u0db1\u0dc0\u0dcf. \u0d92 \u0d94\u0d9a\u0dca\u0d9a\u0ddc\u0da7\u0db8 \u0d85\u0db4\u0dd2 \u0d91\u0d9a \u0db4\u0dcf\u0dbb\u0dca\u0dc1\u0dc0\u0dba\u0d9a\u0dca.\u0d92\u0d9a\u0da7 \u0dc3\u0db8\u0dca\u0db6\u0db1\u0dca\u0db0 \u0dc0\u0dd9\u0db1. \u0d92 \u0d9c\u0dd0\u0db1 \u0dc4\u0dbb\u0dd2\u0db8 \u0db4\u0dca\u200d\u0dbb\u0dc0\u0dda\u0dc1\u0db8\u0dd9\u0db1\u0dca \u0dc0\u0dd0\u0da9 \u0d9a\u0dbb\u0db1\u0dca\u0db1 \u0d95\u0db1\u0dda.\u201d \u0db8\u0dc4\u0dcf\u0da0\u0dcf\u0dbb\u0dca\u0dba\u0dc0\u0dbb\u0dba\u0dcf \u0dc3\u0db3\u0dc4\u0db1\u0dca \u0d9a\u0dc5\u0dda\u0dba.",
    "\u0da2\u0dcf\u0dad\u0dca\u200d\u0dba\u0db1\u0dca\u0dad\u0dbb \u0d86\u0dbb\u0dca\u0dae\u0dd2\u0d9a\u0dba \u0d9a\u0da9\u0dcf \u0dc0\u0dd0\u0da7\u0dd3\u0db8\u0daf \u0db8\u0dd9\u0dbb\u0da7 \u0d85\u0db4\u0db1\u0dba\u0db1 \u0db4\u0dc4\u0dad \u0dc0\u0dd0\u0da7\u0dd3\u0db8\u0da7 \u0dc4\u0dda\u0dad\u0dd4\u0dc0\u0dd3 \u0dad\u0dd2\u0db6\u0dda.\u0d87\u0d9f\u0dc5\u0dd4\u0db8\u0dca \u0dc0\u0dd0\u0db1\u0dd2 \u0d85\u0db4\u0db1\u0dba\u0db1\u0dc0\u0dbd \u0d9a\u0dd0\u0db4\u0dd3 \u0db4\u0dd9\u0db1\u0db1 \u0d85\u0da9\u0dd4\u0dc0\u0dd3\u0db8\u0d9a\u0dca \u0db4\u0dc3\u0dd4\u0d9c\u0dd2\u0dba \u0db8\u0dcf\u0dc3\u0dc0\u0dbd \u0daf\u0d9a\u0dca\u0db1\u0da7 \u0dbd\u0dd0\u0db6\u0dd4\u0dab\u0dd2.",
    "IMF \u0d9a\u0ddc\u0db1\u0dca\u0daf\u0dda\u0dc3\u0dd2 \u0d89\u0da7\u0dd4\u0d9a\u0dbb\u0db8\u0dd2\u0db1\u0dca \u0dbb\u0da2\u0dba \u0d86\u0dbb\u0dca\u0dae\u0dd2\u0d9a \u0db4\u0dca\u200d\u0dbb\u0dad\u0dd2\u0dc3\u0d82\u0dc3\u0dca\u0d9a\u0dbb\u0dab\u0dc0\u0dcf\u0daf\u0dd3 \u0dc0\u0dd0\u0da9\u0dc3\u0da7\u0dc4\u0db1\u0d9a \u0db1\u0dd2\u0dba\u0dbd\u0dd3 \u0dc3\u0dd2\u0da7\u0dd2\u0dba\u0dd2. \u0d92 \u0d85\u0db1\u0dd4\u0dc0 \u0db4\u0dca\u200d\u0dbb\u0dad\u0dd2\u0dc0\u0dca\u200d\u0dba\u0dd4\u0d9c\u0dad\u0d9a\u0dbb\u0dab\u0dba \u0d9a\u0dc5 \u0dba\u0dd4\u0dad\u0dd4 \u0db4\u0dcf\u0da9\u0dd4 \u0dbd\u0db6\u0db1 \u0dc3\u0dc4 \u0daf\u0dd4\u0dbb\u0dca\u0dc0\u0dbd \u0d9a\u0dc5\u0db8\u0db1\u0dcf\u0d9a\u0dbb\u0dab\u0dba \u0dc3\u0dc4\u0dd2\u0dad \u0dbb\u0dcf\u0da2\u0dca\u200d\u0dba \u0dc0\u0dca\u200d\u0dba\u0dc0\u0dc3\u0dcf\u0dba \u0dbd\u0dd0\u0dba\u0dd2\u0dc3\u0dca\u0dad\u0dd4\u0dc0\u0d9a\u0dca \u0dbb\u0da2\u0dba \u0dc0\u0dd2\u0dc3\u0dd2\u0db1\u0dca \u0dc3\u0d9a\u0dc3\u0dcf \u0d87\u0dad. \u201c\u0dbb\u0dcf\u0da2\u0dca\u200d\u0dba \u0d86\u0dba\u0dad\u0db1 80\u0d9a\u0dca \u0dad\u0dd2\u0dba\u0dd9\u0db1\u0dc0\u0dcf \u0dc4\u0daf\u0dd4\u0db1\u0dcf\u0d9c\u0dd9\u0db1 \u0d85\u0dbb\u0dca\u0db6\u0dd4\u0daf \u0dad\u0dd2\u0dba\u0dd9\u0db1. \u0d92\u0d9a\u0dd9\u0db1\u0dca 40\u0d9a\u0dca \u0dc0\u0dd2\u0dad\u0dbb \u0d94\u0dc0\u0dd4\u0db1\u0dca \u0dc0\u0dd2\u0d9a\u0dd4\u0dab\u0db1\u0dca\u0db1 \u0db6\u0dbd\u0dcf\u0d9c\u0dd9\u0db1 \u0d89\u0db1\u0dca\u0db1\u0dc0\u0dcf.",
    "\u201c\u0d92\u0d9a\u0dad\u0dca \u0dc0\u0dd2\u0dc1\u0dcf\u0dbd \u0d85\u0db7\u0dd2\u0dba\u0ddd\u0d9c\u0dba\u0d9a\u0dca.\u0d91\u0dad\u0db1\u0daf\u0dd2 \u0dc0\u0dd8\u0dad\u0dca\u0dad\u0dd3\u0dba \u0dc3\u0db8\u0dd2\u0dad\u0dd2\u0dc0\u0dbd \u0db8\u0dd0\u0daf\u0dd2\u0dc4\u0dad\u0dca\u0dc0\u0dd3\u0db8, \u0dc3\u0dc4 \u0dbb\u0da2\u0dba\u0da7 \u0d92 \u0d89\u0dbd\u0d9a\u0dca\u0d9a\u0dba\u0da7 \u0dba\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca\u0daf \u0d9a\u0dd2\u0dba\u0db1 \u0d91\u0d9a\u0dad\u0dca \u0d85\u0db7\u0dd2\u0dba\u0ddd\u0d9c\u0dba\u0d9a\u0dca. \u0d89\u0daf\u0dd2\u0dbb\u0dd2 \u0d85\u0db7\u0dd2\u0dba\u0ddd\u0d9c \u0dc4\u0dd0\u0da7\u0dd2\u0dba\u0da7 \u0d91\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca \u0dc3\u0dca\u0da7\u0dca\u200d\u0dbb\u0dba\u0dd2\u0d9a\u0dca.  \u0dc0\u0dd2\u0dc1\u0dda\u0dc2\u0dba\u0db1\u0dda\u0db8 \u0dc0\u0dd2\u0dc1\u0dcf\u0dbd \u0dc3\u0dca\u0da7\u0dca\u200d\u0dbb\u0dba\u0dd2\u0d9a\u0dca \u0db4\u0dca\u200d\u0dbb\u0db8\u0dcf\u0dab\u0dba\u0d9a\u0dca... \u0da1\u0db1\u0dca\u0daf\u0dba\u0d9a\u0dca \u0dad\u0dd2\u0dba\u0dd9\u0db1\u0dc0\u0dcf \u0d9a\u0dd2\u0dba\u0db1\u0dca\u0db1\u0dda \u0d9a\u0dd9\u0dc4\u0ddc\u0db8\u0dad\u0dca \u0dc3\u0dca\u0da7\u0dca\u200d\u0dbb\u0dba\u0dd2\u0d9a\u0dca \u0d91\u0db1\u0dc0\u0dcf\u0db1\u0dda.\u201d \u0db8\u0dc4\u0dcf\u0da0\u0dcf\u0dbb\u0dca\u0dba \u0db4\u0dd9\u0dbb\u0dda\u0dbb\u0dcf \u0dc3\u0db3\u0dc4\u0db1\u0dca \u0d9a\u0dc5\u0dda\u0dba",
    "SriLankan Airlines: \u2018\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0da7 \u0d86\u0daf\u0dbb\u0dd9\u0dba\u0dd2.\u0db1\u0db8\u0dd4\u0dad\u0dca \u0d9c\u0dd4\u0dc0\u0db1\u0dca \u0dc3\u0dda\u0dc0\u0dba \u0d92 \u0d85\u0dad\u0dca\u0daf\u0dd0\u0d9a\u0dd3\u0db8 \u0dc0\u0dd2\u0db1\u0dcf\u0dc1 \u0d9a\u0dc5\u0dcf\u2019",
    "\u0da2\u0db1\u0dcf\u0db0\u0dd2\u0db4\u0dad\u0dd2 \u0dbb\u0db1\u0dd2\u0dbd\u0dca \u0dc0\u0dd2\u0d9a\u0dca\u200d\u0dbb\u0db8\u0dc3\u0dd2\u0d82\u0dc4 \u0db0\u0dd4\u0dbb\u0dba\u0da7 \u0db4\u0dad\u0dca\u0dc0\u0dd3\u0db8\u0dd9\u0db1\u0dca \u0d85\u0db1\u0dad\u0dd4\u0dbb\u0dd4\u0dc0 \u0daf\u0dd0\u0da9\u0dd2 \u0db8\u0dbb\u0dca\u0daf\u0db1\u0d9a\u0dcf\u0dbb\u0dd3 \u0dc0\u0dd0\u0da9\u0db4\u0dd2\u0dc5\u0dd2\u0dc0\u0dd9\u0dbd\u0d9a\u0dca \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0d9a\u0dc5 \u0d85\u0dad\u0dbb \u0d86\u0dab\u0dca\u0da9\u0dd4\u0dc0\u0da7 \u0dc0\u0dd2\u0dbb\u0dd4\u0daf\u0dca\u0db0\u0dc0 \u0dc3\u0d82\u0dc0\u0dd2\u0db0\u0dcf\u0db1\u0dba \u0dc0\u0dd6 \u0dc3\u0dd2\u0dba\u0dbd\u0dd4 \u0d86\u0d9a\u0dcf\u0dbb\u0dba\u0dda \u0dc0\u0dd2\u0dbb\u0ddd\u0db0\u0dad\u0dcf \u0daf\u0dd0\u0da9\u0dd2 \u0db4\u0ddc\u0dbd\u0dd2\u0dc3\u0dca \u0db6\u0dbd\u0dba\u0d9a\u0dca \u0dba\u0ddc\u0daf\u0dc0\u0dcf \u0db8\u0dbb\u0dca\u0daf\u0db1\u0dba \u0d9a\u0dbb\u0db1 \u0d85\u0dba\u0dd4\u0dbb\u0dd4 \u0dc3\u0dc4 \u0dc0\u0dd2\u0dbb\u0dd4\u0daf\u0dca\u0db0 \u0db8\u0dad\u0db0\u0dcf\u0dbb\u0dd3\u0db1\u0dca \u0d85\u0dad\u0dca\u0d85\u0da9\u0d82\u0d9c\u0dd4\u0dc0\u0da7 \u0d9c\u0db1\u0dd4 \u0dbd\u0db6\u0db1 \u0dc0\u0dcf\u0dad\u0dcf\u0dc0\u0dbb\u0dab\u0dba\u0d9a\u0dca \u0db4\u0dc3\u0dd4\u0d9c\u0dd2\u0dba \u0d9a\u0dcf\u0dbd\u0dc3\u0dd3\u0db8\u0dcf\u0dc0 \u0dad\u0dd4\u0dc5 \u0daf\u0d9a\u0dca\u0db1\u0da7 \u0dbd\u0dd0\u0db6\u0dd4\u0dab\u0dd2.",
    "\u0db8\u0dda \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0d85\u0daf\u0dc4\u0dc3\u0dca \u0daf\u0d9a\u0dca\u0dc0\u0db8\u0dd2\u0db1\u0dca \u0da2\u0db1\u0dcf\u0db0\u0dd2\u0db4\u0dad\u0dd2 \u0db1\u0dd3\u0dad\u0dd2\u0da5 \u0dc3\u0dcf\u0dbd\u0dd2\u0dba \u0db4\u0dd3\u0dbb\u0dd2\u0dc3\u0dca \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc0\u0dd9\u0dad \u0d9a\u0dd2\u0dba\u0dcf \u0dc3\u0dd2\u0da7\u0dd2\u0dba\u0dda \u0d95\u0db1\u0dd1\u0db8 \u0db4\u0dca\u200d\u0dbb\u0da2\u0dcf\u0dad\u0db1\u0dca\u0dad\u0dca\u200d\u0dbb\u0dc0\u0dcf\u0daf\u0dd3 \u0dbb\u0da7\u0d9a \u0dc0\u0dd2\u0dc3\u0db8\u0dca\u0db8\u0dd4\u0dad\u0dd2\u0dba\u0dda \u0d85\u0dba\u0dd2\u0dad\u0dd2\u0dba \u0d86\u0dbb\u0d9a\u0dca\u0dc2\u0dcf \u0d9a\u0dc5 \u0dba\u0dd4\u0dad\u0dd4 \u0db6\u0dc0\u0dba.",
    "\u201c\u0da2\u0db1\u0dad\u0dcf\u0dc0\u0da7 \u0db4\u0dd4\u0dc5\u0dd4\u0dc0\u0db1\u0dca \u0dc0\u0dd9\u0db1\u0dca\u0db1 \u0d95\u0db1\u0dda \u0dbb\u0da2\u0dba\u0dda \u0db4\u0dca\u200d\u0dbb\u0dad\u0dd2\u0db4\u0dad\u0dca\u0dad\u0dd2\u0dad\u0dca \u0d91\u0d9a\u0dca\u0d9a \u0d91\u0d9a\u0da7 \u0db1\u0dd0\u0dad\u0dca\u0db1\u0db8\u0dca \u0d92\u0dc0\u0dcf \u0db4\u0dd2\u0dc5\u0dd2\u0db6\u0db3 \u0dc0\u0dd2\u0dbb\u0ddd\u0db0\u0dba \u0daf\u0d9a\u0dca\u0dc0\u0db1\u0dca\u0db1. \u0dc0\u0dd2\u0dc1\u0dda\u0dc2\u0dba\u0dd9\u0db1\u0dca\u0db8 \u0db8\u0dd0\u0dad\u0dd2\u0dc0\u0dbb\u0dab, \u0db4\u0daf\u0db1\u0db8\u0d9a\u0dca \u0db1\u0dd0\u0dad\u0dd2\u0dc0 \u0d9a\u0dbd\u0dca\u0daf\u0dcf\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf. \u0db4\u0dc5\u0dcf\u0dad\u0dca \u0db4\u0dcf\u0dbd\u0db1 \u0db8\u0dd0\u0dad\u0dd2\u0dc0\u0dbb\u0dab\u0dba. \u0db8\u0dda \u0db1\u0dd2\u0dc3\u0dcf \u0da2\u0db1\u0dad\u0dcf\u0dc0\u0da7 \u0d85\u0dc0\u0dc3\u0dca\u0dae\u0dcf\u0dc0\u0d9a\u0dca \u0db1\u0dd0\u0dc4\u0dd0 \u0dad\u0db8\u0db1\u0dca\u0d9c\u0dda \u0d85\u0daf\u0dc4\u0dc3\u0dca \u0db4\u0dca\u200d\u0dbb\u0d9a\u0dcf\u0dc1 \u0d9a\u0dbb\u0db1\u0dca\u0db1. \u0db4\u0dc4\u0dd4\u0d9c\u0dd2\u0dba \u0d9a\u0dcf\u0dbd\u0dda \u0d86\u0dab\u0dca\u0da9\u0dd4\u0dc0 \u0d8b\u0dad\u0dca\u0dc3\u0dc4 \u0d9a\u0dc5\u0dcf \u2018\u0d9a\u0da7\u0dc0\u0dc4\u0db1 \u0db1\u0dd3\u0dad\u0dd2\u2019 \u0d9c\u0dda\u0db1\u0dca\u0db1. \u0d94\u0db1\u0dca\u0dbd\u0dba\u0dd2\u0db1\u0dca \u0dc3\u0dda\u0dc6\u0dca\u0da7\u0dd2 \u0db4\u0db1\u0dad\u0dca \u0d9a\u0dd9\u0da7\u0dd4\u0db8\u0dca\u0db4\u0dad \u0dc3\u0dc4 \u0dc0\u0dd2\u0daf\u0dca\u200d\u0dba\u0dd4\u0dad\u0dca \u0db8\u0dcf\u0db0\u0dca\u200d\u0dba \u0db1\u0dd2\u0dba\u0dcf\u0db8\u0db1 \u0d85\u0db0\u0dd2\u0d9a\u0dcf\u0dbb\u0dd3 \u0db4\u0db1\u0dad, \u0d9c\u0dd0\u0db1 \u0d85\u0dbd\u0dd4\u0dad\u0dd2\u0db1\u0dca \u0d9a\u0dad\u0dcf \u0d9a\u0dbb\u0db1\u0dc0\u0dcf.  \u0dad\u0dca\u200d\u0dbb\u0dc3\u0dca\u0dad\u0dc0\u0dcf\u0daf\u0dba \u0dc0\u0dd0\u0dc5\u0dd0\u0d9a\u0dca\u0dc0\u0dd3\u0db8\u0dda \u0db4\u0db1\u0dad \u0dc3\u0dc4 \u0db4\u0ddc\u0dbd\u0dd2\u0dc3\u0dd2\u0dba\u0dda '\u0dba\u0dd4\u0d9a\u0dca\u0dad\u0dd2\u0dba\u0dda' \u0db8\u0dd9\u0dc4\u0dd9\u0dba\u0dd4\u0db8 \u0dc3\u0dc4 \u0db8\u0dc4\u0da2\u0db1 \u0d86\u0dbb\u0d9a\u0dca\u0dc2\u0d9a \u0d85\u0db8\u0dcf\u0dad\u0dca\u200d\u0dba\u0dc0\u0dbb\u0dba\u0dcf \u0d9a\u0dbb\u0db4\u0dd4 \u0d9a\u0dad\u0dcf \u0dc0\u0dbd\u0dd2\u0db1\u0dca \u0db4\u0dda\u0db1\u0dc0\u0dcf \u0dbb\u0da2\u0dba \u0dc4\u0dd2\u0dad\u0db1\u0dc0\u0dcf \u0d9a\u0dd2\u0dba\u0dbd\u0dcf \u0db8\u0dbb\u0dca\u0daf\u0db1\u0dba \u0dad\u0dd4\u0dc5\u0dd2\u0db1\u0dca \u0dbb\u0da7 \u0db4\u0dcf\u0dbd\u0db1\u0dba \u0d9a\u0dbb\u0db1\u0dca\u0db1 \u0db4\u0dd4\u0dbd\u0dd4\u0dc0\u0db1\u0dca \u0d9a\u0dd2\u0dba\u0dbd\u0dcf. \u0db1\u0db8\u0dd4\u0dad\u0dca \u0d85\u0db4\u0dd2 \u0daf\u0dd0\u0d9a\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf \u0db8\u0dbb\u0dca\u0daf\u0db1\u0d9a\u0dcf\u0dbb\u0dd3 \u0d9a\u0dca\u200d\u0dbb\u0dd2\u0dba\u0dcf\u0dc0\u0db1\u0dca \u0d9a\u0dc0\u0daf\u0dcf\u0dc0\u0dad\u0dca \u0daf\u0dd3\u0dbb\u0dca\u0d9d \u0d9a\u0dcf\u0dbd\u0dd3\u0db1\u0dc0 \u0dc3\u0dcf\u0dbb\u0dca\u0dae\u0d9a \u0dc0\u0dd9\u0db1\u0dca\u0db1\u0dda \u0db1\u0dd0\u0dc4\u0dd0. \u0d85\u0db4\u0dda \u0d85\u0dad\u0dca\u0daf\u0dd0\u0d9a\u0dd3\u0db8 \u0dad\u0db8\u0dba\u0dd2 \u0da2\u0dda.\u0d86\u0dbb\u0dca \u0da2\u0dba\u0dc0\u0dbb\u0dca\u0db0\u0db1 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dba\u0dcf \u0dba\u0da7\u0dad\u0dd9\u0dad\u0dca \u0d8a\u0da7 \u0db4\u0dc3\u0dd4\u0dc0\u0dad\u0dca \u0db8\u0dbb\u0dca\u0daf\u0db1\u0d9a\u0dcf\u0dbb\u0dd3 \u0d9a\u0dca\u200d\u0dbb\u0dd2\u0dba\u0dcf\u0dc0\u0db1\u0dca. \u0d92\u0d9a \u0dc3\u0dcf\u0dbb\u0dca\u0dae\u0d9a \u0dc0\u0dd9\u0db1\u0dca\u0db1\u0dda \u0db1\u0dd0\u0dc4\u0dd0. \u0db8\u0db8 \u0dc0\u0dd2\u0dc1\u0dca\u0dc0\u0dcf\u0dc3 \u0d9a\u0dbb\u0db1\u0dc0\u0dcf  \u0db8\u0dda \u0db4\u0dca\u200d\u0dbb\u0da2\u0dcf\u0dad\u0db1\u0dca\u0dad\u0dca\u200d\u0dbb\u0dc0\u0dcf\u0daf\u0dba\u0dda \u0d89\u0dad\u0dcf\u0db8 \u0dc0\u0dd0\u0daf\u0d9c\u0dad\u0dca \u0d9a\u0ddc\u0da7\u0dc3\u0d9a\u0dca \u0d9a\u0dd2\u0dba\u0dbd\u0dcf \u0d91\u0d9a\u0d9a\u0dca \u0da1\u0db1\u0dca\u0daf\u0dba \u0db4\u0dc0\u0dad\u0dca\u0dc0\u0db1 \u0d91\u0d9a. \u0daf\u0dd9\u0d9a \u0dc0\u0dd2\u0dc3\u0db8\u0dca\u0db8\u0dd4\u0dad\u0dd2\u0dba\u0dda \u0d85\u0dba\u0dd2\u0dad\u0dd2\u0dba \u0dc0\u0dd2\u0dbb\u0ddd\u0db0\u0dad\u0dcf \u0db4\u0dca\u200d\u0dbb\u0d9a\u0dcf\u0dc1 \u0d9a\u0dd2\u0dbb\u0dd3\u0db8\u0da7 \u0da2\u0db1\u0dad\u0dcf\u0dc0\u0da7 \u0dad\u0dd2\u0dba\u0dd9\u0db1 \u0d85\u0dba\u0dd2\u0dad\u0dd2\u0dba \u0d86\u0dbb\u0d9a\u0dca\u0dc2\u0dcf \u0d9a\u0dd2\u0dbb\u0dd3\u0db8.\u201d\u0d94\u0dc4\u0dd4 \u0dc3\u0db3\u0dc4\u0db1\u0dca \u0d9a\u0dc5\u0dda\u0dba.",
    "\u201c\u0db8\u0dda \u0d9a\u0dbb\u0db1 \u0db4\u0dca\u200d\u0dbb\u0dad\u0dd2\u0dc3\u0d82\u0dc3\u0dca\u0d9a\u0dbb\u0dab \u0dad\u0dd4\u0dc5 \u0d89\u0dad\u0dcf\u0db8 \u0dc0\u0dd0\u0daf\u0d9c\u0dad\u0dca \u0da2\u0db1\u0dad\u0dcf\u0dc0\u0da7 \u0d85\u0dc0\u0dc3\u0dca\u0dae\u0dcf\u0dc0\u0d9a\u0dca \u0dbd\u0db6\u0dcf \u0daf\u0dd9\u0db1 \u0d91\u0d9a \u0d92\u0dc0\u0dcf \u0d9c\u0dd0\u0db1 \u0d94\u0dc0\u0dd4\u0db1\u0dca\u0d9c\u0dda \u0d85\u0daf\u0dc4\u0dc3\u0dca \u0daf\u0d9a\u0dca\u0dc0\u0db1\u0dca\u0db1. \u0d91\u0dc4\u0dd9\u0db8 \u0db1\u0dd0\u0dad\u0dd2\u0dc0 \u0db6\u0dbd\u0dc4\u0dad\u0dca\u0d9a\u0dcf\u0dbb\u0dba\u0dd9\u0db1\u0dca \u0db8\u0dda\u0d9a \u0dad\u0db8\u0dba\u0dd2 \u0da2\u0db1\u0dad\u0dcf\u0dc0\u0da7 \u0dc4\u0ddc\u0db3 \u0d9a\u0dd2\u0dba\u0dbd\u0dcf \u0d92 \u0d85\u0dba \u0db4\u0dd2\u0da7 \u0daf\u0dda\u0dc0\u0dbd\u0dca \u0db4\u0da7\u0dc0\u0db1 \u0d91\u0d9a \u0db1\u0dd9\u0dc0\u0dd9\u0dba\u0dd2 \u0db8\u0db8 \u0dc0\u0dd2\u0dc1\u0dca\u0dc0\u0dcf\u0dc3 \u0d9a\u0dbb\u0db1 \u0dc0\u0dd2\u0dc3\u0db3\u0dd4\u0db8.\u201d",
    "\u0da2\u0db1\u0dcf\u0db0\u0dd2\u0db4\u0dad\u0dd2 \u0dbb\u0db1\u0dd2\u0dbd\u0dca \u0dc0\u0dd2\u0d9a\u0dca\u200d\u0dbb\u0db8\u0dc3\u0dd2\u0d82\u0dc4 \u0db4\u0dc0\u0dc3\u0db1\u0dca\u0db1\u0dda, 2024 \u0db1\u0dc0 \u0dc0\u0dc3\u0dbb\u0da7 \u0d85\u0db4 \u0db4\u0dd2\u0dba \u0db1\u0d9c\u0db1\u0dca\u0db1\u0dda \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0 \u0dba\u0dc5\u0dd2 \u0db1\u0d9c\u0dcf \u0dc3\u0dd2\u0da7\u0dd4\u0dc0\u0dd3\u0db8\u0dda \u0d85\u0db7\u0dd2\u0dba\u0ddd\u0d9c\u0dba \u0dc4\u0dcf \u0d85\u0db4\u0dda\u0d9a\u0dca\u200d\u0dc2\u0dcf\u0dc0 \u0dc4\u0daf\u0dd0\u0dad\u0dd2\u0dc0 \u0db6\u0dc0\u0dba.",
    "\u0daf\u0dc4\u0dc3\u0d9a\u0dd4\u0dad\u0dca \u0d91\u0d9a\u0d9a\u0dca \u0db4\u0dd4\u0daf\u0dca\u0d9c\u0dbd\u0dd2\u0d9a \u0d85\u0db4\u0dda\u0d9a\u0dca\u200d\u0dc2\u0dcf\u0dc0\u0db1\u0dca \u0d85\u0db4 \u0dc3\u0dd0\u0db8 \u0dad\u0dd4\u0dc5 \u0dad\u0dd2\u0db6\u0dd4\u0dab \u0daf, \u0d92 \u0dc3\u0dd2\u0dba\u0dbd\u0dca\u0dbd \u0dc3\u0dcf\u0dbb\u0dca\u0dae\u0d9a \u0d9a\u0dbb \u0d9c\u0dd0\u0db1\u0dd3\u0db8\u0da7 \u0db1\u0db8\u0dca \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0 \u0dc0\u0dbb\u0dca\u0dad\u0db8\u0dcf\u0db1\u0dba\u0dda \u0d87\u0daf \u0dc0\u0dd0\u0da7\u0dd3 \u0d87\u0dad\u0dd2 \u0d85\u0dbb\u0dca\u0db6\u0dd4\u0daf\u0d9a\u0dcf\u0dbb\u0dd3 \u0dad\u0dad\u0dca\u0dc0\u0dba\u0dd9\u0db1\u0dca \u0dba\u0dc5\u0dd2 \u0d89\u0dc4\u0dc5\u0da7 \u0d94\u0dc3\u0dc0\u0dcf \u0dad\u0dd0\u0db6\u0dd3\u0db8 \u0d85\u0db1\u0dd2\u0dc0\u0dcf\u0dbb\u0dca\u0dba \u0db6\u0dc0 \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dba\u0dcf 2024 \u0db1\u0dc0 \u0d85\u0dc0\u0dd4\u0dbb\u0dd4\u0daf\u0dd4 \u0dc3\u0dd4\u0db6\u0db4\u0dd0\u0dad\u0dd4\u0db8\u0dca \u0db4\u0dab\u0dd2\u0dc0\u0dd2\u0da9\u0dba\u0d9a\u0dca \u0db1\u0dd2\u0d9a\u0dd4\u0dad\u0dca \u0d9a\u0dbb\u0db8\u0dd2\u0db1\u0dca \u0dc3\u0db3\u0dc4\u0db1\u0dca \u0d9a\u0dc5\u0dda\u0dba.",
    "\u201c\u0db4\u0dc3\u0dd4\u0d9c\u0dd2\u0dba \u0dc0\u0dc3\u0dbb \u0db4\u0dd4\u0dbb\u0dcf \u0d94\u0db6 \u0d9a\u0dc5 \u0d9a\u0dd0\u0db4\u0dc0\u0dd3\u0db8\u0dca \u0dc3\u0dc4 \u0dc0\u0dd2\u0db3\u0dd2 \u0daf\u0dd4\u0dc2\u0dca\u0d9a\u0dbb\u0dad\u0dcf \u0db1\u0dd2\u0dc3\u0dcf \u0dbb\u0da7 \u0db6\u0d82\u0d9a\u0ddc\u0dbd\u0ddc\u0dad\u0dca\u0db7\u0dcf\u0dc0\u0dba\u0dd9\u0db1\u0dca \u0db8\u0dd4\u0daf\u0dcf \u0d9c\u0dd0\u0db1\u0dd3\u0db8\u0dda \u0db8\u0dd6\u0dbd\u0dd2\u0d9a \u0db4\u0daf\u0db1\u0db8 \u0dc3\u0dcf\u0dbb\u0dca\u0dae\u0d9a \u0d9a\u0dbb \u0d9c\u0db1\u0dca\u0db1\u0da7 \u0dc4\u0dd0\u0d9a\u0dd2 \u0dc0\u0dd6 \u0db1\u0db8\u0dd4\u0dad\u0dca \u0d86\u0dbb\u0dca\u0dae\u0dd2\u0d9a\u0dba \u0dc3\u0dca\u0dae\u0dcf\u0dc0\u0dbb \u0d9a\u0dbb \u0d9c\u0dd0\u0db1\u0dd3\u0db8 \u0d8b\u0daf\u0dd9\u0dc3\u0dcf \u0db8\u0dda \u0db8\u0d9c\u0dd9\u0dc4\u0dd2\u0db8 \u0dad\u0dc0\u0dad\u0dca \u0d89\u0daf\u0dd2\u0dbb\u0dd2\u0dba\u0da7 \u0dba\u0dcf \u0dba\u0dd4\u0dad\u0dd4 \u0dc0\u0dd9\u0dba\u0dd2. \u0d91\u0dba \u0db8\u0dbd\u0dca \u0d87\u0dad\u0dd2\u0dbb\u0dd6 \u0dc3\u0dd4\u0db8\u0dd4\u0daf\u0dd4 \u0db8\u0d9c\u0d9a\u0dca \u0db1\u0ddc\u0dc0\u0dda. \u0d85\u0db7\u0dd2\u0dba\u0ddd\u0d9c\u0dcf\u0dad\u0dca\u0db8\u0d9a \u0daf\u0dd4\u0dc2\u0dca\u0d9a\u0dbb \u0d9c\u0db8\u0db1\u0d9a\u0dd2.\u201d \u0dba\u0db1\u0dd4\u0dc0\u0dd9\u0db1\u0dca \u0dc4\u0dd9\u0dad\u0dd9\u0db8 \u0d91\u0dc4\u0dd2 \u0dc0\u0dd0\u0da9\u0dd2 \u0daf\u0dd4\u0dbb\u0da7\u0dad\u0dca \u0dc3\u0db3\u0dc4\u0db1\u0dca \u0d9a\u0ddc\u0da7 \u0dad\u0dd2\u0db6\u0dda.",
    "'\u0db8\u0da7 \u0dc0\u0dd4\u0dab \u0daf\u0dda \u0dc0\u0dd9\u0db1 \u0d9a\u0dcf\u0db1\u0dca\u0dad\u0dcf\u0dc0\u0d9a\u0da7 \u0dc0\u0dd9\u0db1\u0dca\u0db1 \u0daf\u0dd9\u0db1\u0dca\u0db1\u0dda \u0db1\u0dd1' - \u0dc0\u0dd0\u0da9\u0db6\u0dd2\u0db8\u0dda \u0dbd\u0dd2\u0d82\u0d9c\u0dd2\u0d9a \u0dc4\u0dd2\u0d82\u0dc3\u0db1\u0dc0\u0dbd\u0da7 \u0d91\u0dbb\u0dd9\u0dc4\u0dd2\u0dc0 \u0db1\u0dd0\u0d9c\u0dd3 \u0dc3\u0dd2\u0da7\u0dd2 \u0dad\u0db8\u0dd3\u0dbb\u0dcf",
    "'\u0dbb\u0da2\u0dba\u0dda \u0d85\u0dbd\u0dd2\u0db8\u0d82\u0d9a\u0da9\u0dc0\u0dbd\u0dd2\u0db1\u0dca \u0d85\u0dbd\u0dd2 \u0d87\u0dad\u0dd4\u0db1\u0dca \u0d9c\u0db8\u0db1\u0dca \u0d9a\u0dbb\u0dba\u0dd2 \u0d9a\u0dd2\u0dba\u0dbd\u0dcf \u0dc0\u0dd2\u0dc1\u0dca\u0dc0\u0dcf\u0dc3 \u0d9a\u0dbb\u0db1\u0dca\u0db1\u0dda \u0d9a\u0ddc\u0dc4\u0ddc\u0db8 \u0daf?' \u0d85\u0db7\u0dd2\u0dba\u0dcf\u0da0\u0db1\u0dcf\u0db0\u0dd2\u0d9a\u0dbb\u0dab\u0dba\u0dd9\u0db1\u0dca \u0dbb\u0da2\u0dba\u0da7 \u0db4\u0dd0\u0db1\u0dba\u0d9a\u0dca",
    "\u0d9a\u0dd2\u0db8\u0dca \u0da2\u0ddc\u0db1\u0dca \u0d85\u0db1\u0dca: \u0d8b\u0dad\u0dd4\u0dbb\u0dd4 \u0d9a\u0ddc\u0dbb\u0dd2\u0dba\u0dcf\u0dc0\u0dda \u0d8b\u0dad\u0dca\u0dad\u0dbb\u0dd3\u0dad\u0dbb \u0db1\u0dcf\u0dba\u0d9a\u0dba\u0dcf \u0d9c\u0dd0\u0db1 \u0d85\u0db4 \u0db1\u0ddc\u0daf\u0db1\u0dca\u0db1\u0dcf \u0d9a\u0dbb\u0dd4\u0dab\u0dd4 5\u0d9a\u0dca",
    "\u0db6\u0dd4\u0daf\u0dca\u0db0\u0dd2 \u0d9c\u0dbd\u0db1\u0dba \u0dbb\u0da7\u0da7 \u0d85\u0db1\u0dad\u0dd4\u0dbb\u0d9a\u0dca \u0daf ?\u0d85\u0dc0\u0dc3\u0db1\u0dca \u0dba\u0dcf\u0dc0\u0dad\u0dca\u0d9a\u0dcf\u0dbd\u0dd3\u0db1\u0dc0\u0dd3\u0db8: 2022 \u0d94\u0d9a\u0dca\u0dad\u0ddd\u0db6\u0dbb\u0dca 18",
    "\u0da2\u0dcf\u0dad\u0dca\u200d\u0dba\u0db1\u0dca\u0dad\u0dbb \u0d85\u0db0\u0dd2\u0d9a\u0dbb\u0dab\u0dba \u0dba\u0db1\u0dd4 \u0d9a\u0dd4\u0db8\u0d9a\u0dca \u0daf? \u0d91\u0dba \u0d8a\u0dc1\u0dca\u200d\u0dbb\u0dcf\u0dba\u0dbd\u0dba\u0da7 \u0d91\u0dbb\u0dd9\u0dc4\u0dd2 \u0da2\u0db1 \u0dc3\u0d82\u0dc4\u0dcf\u0dbb \u0db1\u0da9\u0dd4\u0dc0\u0d9a\u0dca \u0dc0\u0dd2\u0db7\u0dcf\u0d9c \u0d9a\u0dbb\u0db1\u0dca\u0db1\u0dda \u0d87\u0dba\u0dd2?"
  ]
}