{
  "newspaper_id": "bbccomsinhala",
  "url": "https://www.bbc.com/sinhala/articles/cjr4dpg45l1o",
  "time_ut": 1729800870.0,
  "original_lang": "si",
  "original_title": "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4 \u0d89\u0dad\u0dd2\u0dc4\u0dcf\u0dc3\u0dba\u0dda \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dd4\u0db1\u0dca \u0d9c\u0dd0\u0db1 \u0db8\u0dda \u0d9a\u0dbb\u0dd4\u0dab\u0dd4 \u0daf\u0db1\u0dca\u0db1\u0dc0\u0dcf \u0daf?",
  "original_body_lines": [
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4 \u0d89\u0dad\u0dd2\u0dc4\u0dcf\u0dc3\u0dba\u0dda \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dd4\u0db1\u0dca \u0d9c\u0dd0\u0db1 \u0db8\u0dda \u0d9a\u0dbb\u0dd4\u0dab\u0dd4 \u0daf\u0db1\u0dca\u0db1\u0dc0\u0dcf \u0daf?",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0dad\u0dd4\u0db1\u0dca \u0dc0\u0db1 \u0db4\u0dd4\u0dbb\u0dc0\u0dd0\u0dc3\u0dd2\u0dba\u0dcf \u0dbd\u0dd9\u0dc3 \u0dc3\u0dbd\u0d9a\u0db1 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0db8\u0dd9\u0dbb\u0da7 \u0dc3\u0dd0\u0dbd\u0d9a\u0dd2\u0dba \u0dba\u0dd4\u0dad\u0dd4 \u0d9c\u0dde\u0dbb\u0dc0\u0dba\u0d9a\u0dca \u0dc4\u0dd2\u0db8\u0dd2 \u0dad\u0db1\u0dad\u0dd4\u0dbb\u0d9a\u0dd2.",
    "1931 \u0dc0\u0dc3\u0dbb\u0dd9\u0db1\u0dca \u0d87\u0dbb\u0db9\u0dd4\u0dab\u0dd4 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4 \u0d89\u0dad\u0dd2\u0dc4\u0dcf\u0dc3\u0dba \u0db4\u0dd4\u0dbb\u0dcf \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dd4\u0db1\u0dca \u0dbd\u0dd9\u0dc3 \u0db8\u0db1\u0dca\u0dad\u0dca\u200d\u0dbb\u0dd3\u0dc0\u0dbb\u0dd4\u0db1\u0dca 21 \u0daf\u0dd9\u0db1\u0dd9\u0d9a\u0dd4 \u0d9a\u0da7\u0dba\u0dd4\u0dad\u0dd4 \u0d9a\u0dbb \u0dad\u0dd2\u0db6\u0dda.",
    "\u2018\u0d9a\u0dad\u0dcf\u0db1\u0dcf\u0dba\u0d9a \u0d85\u0dc3\u0dd4\u0db1\u0dda \u0dc3\u0dd2\u0dc4\u0dd2\u0dc3\u0dd4\u0db1\u0dca\u0dc0 \u0dc0\u0dd0\u0da7\u0dd3 \u0db8\u0dd2\u0dba \u0d9c\u0dd2\u0dba\u2019 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0db4\u0dc5\u0db8\u0dd4 \u0d9a\u0dad\u0dcf\u0db1\u0dcf\u0dba\u0d9a - \u0dc6\u0dca\u200d\u0dbb\u0dd0\u0db1\u0dca\u0dc3\u0dd2\u0dc3\u0dca \u0db8\u0ddc\u0dbd\u0db8\u0dd4\u0dbb\u0dda",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0daf\u0dda\u0dc1\u0db4\u0dcf\u0dbd\u0db1 \u0d89\u0dad\u0dd2\u0dc4\u0dcf\u0dc3\u0dba\u0dda \u0db4\u0dc5\u0db8\u0dd4 \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dba\u0dcf \u0dc0\u0db1\u0dca\u0db1\u0dda, \u0dc6\u0dca\u200d\u0dbb\u0dd0\u0db1\u0dca\u0dc3\u0dd2\u0dc3\u0dca \u0db8\u0ddc\u0dbd\u0db8\u0dd4\u0dbb\u0dda \u0dba.",
    "\u0d94\u0dc4\u0dd4 1931 \u0dc0\u0dc3\u0dbb\u0dda \u0dc3\u0dd2\u0da7 1935 \u0dc0\u0dc3\u0dbb \u0daf\u0d9a\u0dca\u0dc0\u0dcf \u0db4\u0dd0\u0dc0\u0dad\u0dd2 \u0db4\u0dca\u200d\u0dbb\u0dae\u0db8 \u0dbb\u0dcf\u0da2\u0dca\u200d\u0dba \u0db8\u0db1\u0dca\u0dad\u0dca\u200d\u0dbb\u0dab \u0dc3\u0db7\u0dcf\u0dc0\u0dda \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0da7 \u0db4\u0dad\u0dca\u0dc0\u0dd6\u0dba\u0dda, 1931 \u0dc0\u0dc3\u0dbb\u0dda \u0da2\u0dd6\u0dbd\u0dd2 07 \u0dc0\u0db1 \u0daf\u0dcf \u0dba.",
    "\u0dc6\u0dca\u200d\u0dbb\u0dd0\u0db1\u0dca\u0dc3\u0dd2\u0dc3\u0dca \u0db8\u0ddc\u0dbd\u0db8\u0dd4\u0dbb\u0dda \u0dbd\u0d82\u0d9a\u0dcf\u0dc0\u0dda \u0dc0\u0dca\u200d\u0dba\u0dc0\u0dc3\u0dca\u0dae\u0dcf\u0daf\u0dcf\u0dba\u0d9a \u0dc3\u0db7\u0dcf\u0dc0\u0dda \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0da7 \u0db4\u0dad\u0dca \u0db4\u0dc5\u0db8\u0dd4 \u0db4\u0dd4\u0daf\u0dca\u0d9c\u0dbd\u0dba\u0dcf \u0dc0\u0dd2\u0dba. \u0d94\u0dc4\u0dd4 \u0d9c\u0dbd\u0dca\u0d9a\u0dd2\u0dc3\u0dca\u0dc3 \u0dc1\u0dcf\u0db1\u0dca\u0dad \u0dad\u0ddd\u0db8\u0dc3\u0dca \u0dc0\u0dd2\u0daf\u0dca\u200d\u0dba\u0dcf\u0dbd\u0dba\u0dd9\u0db1\u0dca \u0d85\u0db0\u0dca\u200d\u0dba\u0dcf\u0db4\u0db1\u0dba \u0dbd\u0dd0\u0db6\u0dd6 \u0d85\u0dad\u0dbb \u0db4\u0dcf\u0dc3\u0dbd\u0dca \u0d9a\u0dcf\u0dbd\u0dba\u0dda \u0d89\u0d9c\u0dd9\u0db1\u0dd4\u0db8\u0da7 \u0db8\u0dd9\u0db1\u0dca \u0db8 \u0d9a\u0dca\u200d\u0dbb\u0dd2\u0d9a\u0da7\u0dca \u0d9a\u0dca\u200d\u0dbb\u0dd3\u0da9\u0dcf\u0dc0\u0da7 \u0daf \u0daf\u0d9a\u0dca\u0dc2\u0dba\u0dd9\u0d9a\u0dd4 \u0dc0\u0dd2\u0dba.",
    "\u0d8b\u0dc3\u0dc3\u0dca \u0d85\u0db0\u0dca\u200d\u0dba\u0dcf\u0db4\u0db1\u0dba \u0dbd\u0db6\u0dcf \u0db1\u0dd3\u0dad\u0dd2\u0da5 \u0dc0\u0dd8\u0dad\u0dca\u0dad\u0dd2\u0dba \u0dad\u0ddd\u0dbb\u0dcf\u0d9c\u0dad\u0dca \u0dc6\u0dca\u200d\u0dbb\u0dd0\u0db1\u0dca\u0dc3\u0dd2\u0dc3\u0dca \u0db8\u0ddc\u0dbd\u0db8\u0dd4\u0dbb\u0dda, \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0daf\u0dda\u0dc1\u0db4\u0dcf\u0dbd\u0db1\u0dba\u0da7 \u0db4\u0dca\u200d\u0dbb\u0dc0\u0dd2\u0dc2\u0dca\u0da7 \u0dc0\u0dd6\u0dba\u0dda, \u0dbd\u0d82\u0d9a\u0dcf \u0da2\u0dcf\u0dad\u0dd2\u0d9a \u0dc3\u0d82\u0d9c\u0db8\u0dba\u0dda \u0dc3\u0dcf\u0db8\u0dcf\u0da2\u0dd2\u0d9a\u0dba\u0dd9\u0d9a\u0dd4 \u0dbd\u0dd9\u0dc3 \u0dba.",
    "1931 \u0dc0\u0dc3\u0dbb\u0dda\u0daf\u0dd3 \u0daf\u0dd0\u0daf\u0dd2\u0d9c\u0db8 \u0d86\u0dc3\u0db1\u0dba\u0dd9\u0db1\u0dca \u0dbb\u0dcf\u0da2\u0dca\u200d\u0dba \u0db8\u0db1\u0dca\u0dad\u0dca\u200d\u0dbb\u0dab \u0dc3\u0db7\u0dcf\u0dc0\u0da7 \u0dad\u0dda\u0dbb\u0dd3 \u0db4\u0dad\u0dca \u0dc0\u0dd2\u0dba. \u0d94\u0dc4\u0dd4 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0da7 \u0db4\u0dad\u0dca\u0dc0\u0dd6\u0dba\u0dda, \u0d91\u0db8 \u0d9a\u0dcf\u0dbd\u0dba\u0dda\u0daf\u0dd3 \u0dba.",
    "1947 \u0dc0\u0dc3\u0dbb\u0dda \u0db4\u0dd0\u0dc0\u0dad\u0dd2 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0db4\u0dc5\u0db8\u0dd4 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4 \u0db8\u0dd0\u0dad\u0dd2\u0dc0\u0dbb\u0dab\u0dba\u0da7 \u0dc6\u0dca\u200d\u0dbb\u0dd0\u0db1\u0dca\u0dc3\u0dd2\u0dc3\u0dca \u0db8\u0ddc\u0dbd\u0db8\u0dd4\u0dbb\u0dda \u0dad\u0dbb\u0d9c \u0d9a\u0dc5\u0dda, \u0db6\u0dc5\u0db1\u0dca\u0d9c\u0ddc\u0da9 \u0d86\u0dc3\u0db1\u0dba\u0dd9\u0db1\u0dd2. \u0d91\u0dc4\u0dd2\u0daf\u0dd3 \u0d94\u0dc4\u0dd4 \u0db1\u0dd0\u0dc0\u0dad\u0dad\u0dca \u0db8\u0dd0\u0dad\u0dd2 \u0dc3\u0db6\u0dba\u0da7 \u0dad\u0dda\u0dbb\u0dd3 \u0db4\u0dad\u0dca\u0dc0\u0dd6 \u0d85\u0dad\u0dbb, 1947 \u0dc0\u0dc3\u0dbb\u0dda\u0daf\u0dd3 \u0db4\u0dd2\u0dc4\u0dd2\u0da7\u0dc0\u0dd6 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0da7 \u0daf \u0db4\u0dad\u0dca\u0dc0\u0dd2\u0dba.",
    "1951 \u0da2\u0db1\u0dc0\u0dcf\u0dbb\u0dd2 24 \u0dc0\u0db1 \u0daf\u0dcf \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0 \u0dbb\u0dd0\u0dc3\u0dca\u0dc0\u0dd6 \u0d85\u0dc0\u0dc3\u0dca\u0dae\u0dcf\u0dc0\u0dda \u0d94\u0dc4\u0dd4 \u0d9a\u0dad\u0dcf\u0db1\u0dcf\u0dba\u0d9a \u0d85\u0dc3\u0dd4\u0db1 \u0db8\u0dad \u0db8 \u0dc3\u0dd2\u0dc4\u0dd2\u0dc3\u0dd4\u0db1\u0dca \u0dc0\u0dd3 \u0d87\u0daf \u0dc0\u0dd0\u0da7\u0dd4\u0dab\u0dd4 \u0d85\u0dad\u0dbb \u0dbb\u0ddd\u0dc4\u0dbd\u0dca\u0d9c\u0dad \u0d9a\u0dd2\u0dbb\u0dd3\u0db8\u0dd9\u0db1\u0dca \u0db4\u0dc3\u0dd4 \u0db4\u0dc3\u0dd4 \u0daf\u0dcf \u0d91\u0db1\u0db8\u0dca \u0da2\u0db1\u0dc0\u0dcf\u0dbb\u0dd2 25 \u0dc0\u0db1 \u0daf\u0dcf \u0d85\u0db7\u0dcf\u0dc0\u0db4\u0dca\u200d\u0dbb\u0dcf\u0db4\u0dca\u0dad \u0dc0\u0dd3 \u0dad\u0dd2\u0db6\u0dd2\u0dab\u0dd2.",
    "1931 \u0da2\u0dd6\u0dbd\u0dd2 07 \u0dc0\u0db1 \u0daf\u0dcf \u0dc6\u0dca\u200d\u0dbb\u0dd0\u0db1\u0dca\u0dc3\u0dd2\u0dc3\u0dca \u0db8\u0ddc\u0dbd\u0db8\u0dd4\u0dbb\u0dda \u0d9a\u0dad\u0dcf\u0db1\u0dcf\u0dba\u0d9a \u0dbd\u0dd9\u0dc3 \u0dad\u0dda\u0dbb\u0dd3 \u0db4\u0dad\u0dca\u0dc0\u0db1 \u0dc0\u0dd2\u0da7, \u0d94\u0db6\u0dda\u0dc3\u0dda\u0d9a\u0dbb \u0db1\u0dd2\u0dba\u0ddd\u0da2\u0dca\u200d\u0dba \u0d9a\u0dad\u0dcf\u0db1\u0dcf\u0dba\u0d9a \u0dbd\u0dd9\u0dc3 \u0db4\u0dad\u0dca \u0d9a\u0dbb \u0dad\u0dd2\u0db6\u0dd2\u0dab\u0dd2.",
    "\u0dc6\u0dca\u200d\u0dbb\u0dd0\u0db1\u0dca\u0dc3\u0dd2\u0dc3\u0dca \u0db8\u0ddc\u0dbd\u0db8\u0dd4\u0dbb\u0dda 1934 \u0daf\u0dd9\u0dc3\u0dd0\u0db8\u0dca\u0db6\u0dbb\u0dca 10 \u0dc0\u0db1 \u0daf\u0dcf \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0dd9\u0db1\u0dca \u0d89\u0dbd\u0dca\u0dbd\u0dcf \u0d85\u0dc3\u0dca\u0dc0\u0dd3\u0db8\u0dd9\u0db1\u0dca \u0db4\u0dc3\u0dd4\u0dc0 \u0d91\u0dc6\u0dca.\u0d92. \u0d94\u0db6\u0dda\u0dc3\u0dda\u0d9a\u0dbb \u0daf\u0dd9\u0dc3\u0dd0\u0db8\u0dca\u0db6\u0dbb\u0dca 11 \u0dc0\u0db1 \u0daf\u0dcf \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0da7 \u0db4\u0dad\u0dca\u0dc0\u0dd2\u0dba.",
    "\u0d85\u0dc0\u0dd2\u0dc3\u0dca\u0dc3\u0dcf\u0dc0\u0dda\u0dbd\u0dca\u0dbd \u0d86\u0dc3\u0db1\u0dba \u0db1\u0dd2\u0dba\u0ddd\u0da2\u0db1\u0dba \u0d9a\u0dbb\u0db8\u0dd2\u0db1\u0dca \u0dbb\u0dcf\u0da2\u0dca\u200d\u0dba \u0db8\u0db1\u0dca\u0dad\u0dca\u200d\u0dbb\u0dab \u0dc3\u0db7\u0dcf\u0dc0\u0da7 \u0dad\u0dda\u0dbb\u0dd3 \u0db4\u0dad\u0dca\u0dc0\u0dd6\u0dba\u0dda, \u0dc3\u0dca\u0dc0\u0dcf\u0db0\u0dd3\u0db1 \u0d85\u0db4\u0dda\u0d9a\u0dca\u0dc2\u0d9a\u0dba\u0dd9\u0d9a\u0dd4 \u0dbd\u0dd9\u0dc3 \u0dba.",
    "1936 \u0dc3\u0dd2\u0da7 1947 \u0daf\u0d9a\u0dca\u0dc0\u0dcf \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0dc0\u0dd6 \u0daf\u0dd9\u0dc0\u0db1 \u0dbb\u0dcf\u0da2\u0dca\u200d\u0dba \u0db8\u0db1\u0dca\u0dad\u0dca\u200d\u0dbb\u0dab \u0dc3\u0db7\u0dcf\u0dc0\u0dda \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0daf\u0dbb\u0dd4\u0dc0\u0dda, \u0dc0\u0ddb\u0daf\u0dca\u200d\u0dba\u0dbd\u0dd2\u0d82\u0d9c\u0db8\u0dca \u0daf\u0dd4\u0dbb\u0dda\u0dc3\u0dcf\u0db8\u0dd2 \u0dba.",
    "\u0d94\u0dc4\u0dd4 1936 \u0db8\u0dcf\u0dbb\u0dca\u0dad\u0dd4 17 \u0dc0\u0db1 \u0daf\u0dcf \u0dc3\u0dd2\u0da7 1947 \u0da2\u0dd6\u0dbd\u0dd2 04 \u0daf\u0d9a\u0dca\u0dc0\u0dcf \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0daf\u0dd0\u0dbb\u0dd3 \u0dba.",
    "1947 \u0dc0\u0dc3\u0dbb\u0dda \u0db4\u0dd2\u0dc4\u0dd2\u0da7\u0dc0\u0dd6 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0db4\u0dca\u200d\u0dbb\u0dae\u0db8 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0 \u0dc4\u0dd9\u0dc0\u0dad\u0dca \u0db1\u0dd2\u0dba\u0ddd\u0da2\u0dd2\u0dad \u0db8\u0db1\u0dca\u0dad\u0dca\u200d\u0dbb\u0dd3 \u0db8\u0dab\u0dca\u0da9\u0dbd\u0dba\u0dda \u0daf \u0db4\u0dc5\u0db8\u0dd4 \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dba\u0dcf \u0dc0\u0dd6\u0dba\u0dda, \u0dc6\u0dca\u200d\u0dbb\u0dd0\u0db1\u0dca\u0dc3\u0dd2\u0dc3\u0dca \u0db8\u0ddc\u0dbd\u0db8\u0dd4\u0dbb\u0dda \u0dba.",
    "\u0d94\u0dc4\u0dd4 1947 \u0d94\u0d9a\u0dca\u0dad\u0ddd\u0db6\u0dbb\u0dca 14 \u0dc0\u0db1 \u0daf\u0dcf \u0dc3\u0dd2\u0da7 1951 \u0da2\u0db1\u0dc0\u0dcf\u0dbb\u0dd2 25 \u0daf\u0d9a\u0dca\u0dc0\u0dcf \u0d91\u0db8 \u0db0\u0dd6\u0dbb\u0dba \u0daf\u0dd0\u0dbb\u0dd3 \u0dba.",
    "1951 \u0da2\u0db1\u0dc0\u0dcf\u0dbb\u0dd2 25 \u0dc0\u0db1 \u0daf\u0dcf \u0db8\u0ddc\u0dbd\u0db8\u0dd4\u0dbb\u0dda\u0d9c\u0dda \u0dc4\u0daf\u0dd2\u0dc3\u0dd2 \u0d85\u0db7\u0dcf\u0dc0\u0dba\u0dd9\u0db1\u0dca \u0db4\u0dc3\u0dd4 1951 \u0db4\u0dd9\u0db6\u0dbb\u0dc0\u0dcf\u0dbb\u0dd2 13 \u0dc0\u0db1 \u0daf\u0dcf \u0dc3\u0dd2\u0da7 1952 \u0d85\u0db4\u0dca\u200d\u0dbb\u0dda\u0dbd\u0dca 08 \u0daf\u0d9a\u0dca\u0dc0\u0dcf \u0d87\u0dbd\u0dca\u0db6\u0dbb\u0dca\u0da7\u0dca \u0d91\u0dc6\u0dca. \u0db4\u0dd3\u0dbb\u0dd2\u0dc3\u0dca \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0daf\u0dd0\u0dbb\u0dd4\u0dc0\u0dda \u0dba.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0daf\u0dd9\u0dc0\u0db1 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda (\u0db1\u0dd2\u0dba\u0ddd\u0da2\u0dd2\u0dad \u0db8\u0db1\u0dca\u0dad\u0dca\u200d\u0dbb\u0dd3 \u0db8\u0dab\u0dca\u0da9\u0dbd\u0dba) \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dba\u0dcf \u0dbd\u0dd9\u0dc3 \u0db4\u0dad\u0dca\u0dc0\u0dd6\u0dba\u0dda \u0daf, \u0db1\u0dcf\u0dad\u0dca\u0dad\u0db1\u0dca\u0da9\u0dd2\u0dba \u0d86\u0dc3\u0db1\u0dba \u0db1\u0dd2\u0dba\u0ddd\u0da2\u0db1\u0dba \u0d9a\u0dc5 \u0d87\u0dbd\u0dca\u0db6\u0dbb\u0dca\u0da7\u0dca \u0d91\u0dc6\u0dca. \u0db4\u0dd3\u0dbb\u0dd2\u0dc3\u0dca \u0dba.",
    "\u0d94\u0dc4\u0dd4 1952 \u0da2\u0dd6\u0db1\u0dd2 09 \u0dc0\u0db1 \u0daf\u0dcf \u0dc3\u0dd2\u0da7 1956 \u0db4\u0dd9\u0db6\u0dbb\u0dc0\u0dcf\u0dbb\u0dd2 18 \u0daf\u0d9a\u0dca\u0dc0\u0dcf \u0d94\u0dc4\u0dd4 \u0d91\u0db8 \u0db0\u0dd6\u0dbb\u0dba \u0daf\u0dd0\u0dbb\u0dd4\u0dc0\u0dda \u0dba.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0dad\u0dd4\u0db1\u0dca \u0dc0\u0db1 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda (\u0db1\u0dd2\u0dba\u0ddd\u0da2\u0dd2\u0dad \u0db8\u0db1\u0dca\u0dad\u0dca\u200d\u0dbb\u0dd3 \u0db8\u0dab\u0dca\u0da9\u0dbd\u0dba) \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0da7 \u0db4\u0dad\u0dca\u0dc0\u0dd6\u0dba\u0dda, \u0db4\u0dd4\u0dad\u0dca\u0dad\u0dbd\u0db8 \u0d86\u0dc3\u0db1\u0dba \u0db1\u0dd2\u0dba\u0ddd\u0da2\u0db1\u0dba \u0d9a\u0dc5 \u0d91\u0da0\u0dca.\u0d91\u0dc3\u0dca. \u0d89\u0dc3\u0dca\u0db8\u0dba\u0dd2\u0dbd\u0dca \u0dba.",
    "\u0d94\u0dc4\u0dd4 1956 \u0d85\u0db4\u0dca\u200d\u0dbb\u0dda\u0dbd\u0dca 19 \u0dc0\u0db1 \u0daf\u0dcf \u0dc3\u0dd2\u0da7 1959 \u0daf\u0dd9\u0dc3\u0dd0\u0db8\u0dca\u0db6\u0dbb\u0dca 05 \u0dc0\u0db1 \u0daf\u0dcf \u0daf\u0d9a\u0dca\u0dc0\u0dcf \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0dda \u0dbb\u0dd0\u0db3\u0dd3 \u0dc3\u0dd2\u0da7\u0dd2\u0dba\u0dda \u0dba.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0dc3\u0dd2\u0dc0\u0dca \u0dc0\u0db1 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda (\u0db1\u0dd2\u0dba\u0ddd\u0da2\u0dd2\u0dad \u0db8\u0db1\u0dca\u0dad\u0dca\u200d\u0dbb\u0dd3 \u0db8\u0dab\u0dca\u0da9\u0dbd\u0dba) \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0d9a\u0da7\u0dd4\u0d9c\u0db8\u0dca\u0db4\u0ddc\u0dc5 \u0d86\u0dc3\u0db1\u0dba\u0dd9\u0db1\u0dca \u0dad\u0dbb\u0d9c \u0d9a\u0dc5 \u0da7\u0dd3.\u0db6\u0dd3. \u0dc3\u0dd4\u0db6\u0dc3\u0dd2\u0d82\u0dc4\u0da7 \u0dc4\u0dd2\u0db8\u0dd2 \u0dc0\u0dd2\u0dba.",
    "\u0d91\u0dc4\u0dd2 \u0dc0\u0dd2\u0dc1\u0dda\u0dc2\u0dad\u0dca\u0dc0\u0dba \u0dc0\u0dd6\u0dba\u0dda, \u0dc3\u0dd4\u0dc5\u0dd4\u0dad\u0dbb \u0d86\u0dab\u0dca\u0da9\u0dd4\u0dc0\u0dda \u0db1\u0dcf\u0db8\u0dd2\u0d9a\u0dba\u0dcf \u0dc0\u0dd6 \u0d87\u0dbd\u0dca\u0db6\u0dbb\u0dca\u0da7\u0dca \u0d91\u0dc6\u0dca. \u0db4\u0dd3\u0dbb\u0dd2\u0dc3\u0dca \u0db4\u0dbb\u0dcf\u0da2\u0dba \u0d9a\u0dbb \u0dc0\u0dd2\u0db4\u0d9a\u0dca\u0dc2\u0dba\u0dda \u0db6\u0dc4\u0dd4\u0dad\u0dbb \u0da1\u0db1\u0dca\u0daf\u0dba\u0dd9\u0db1\u0dca \u0d94\u0dc4\u0dd4 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0da7 \u0dad\u0dda\u0dbb\u0dd3\u0db4\u0dad\u0dca \u0dc0\u0dd3\u0db8 \u0dba.",
    "\u0d8a\u0da7 \u0d85\u0db8\u0dad\u0dbb\u0dc0, \u0dc3\u0dd2\u0dc0\u0dca \u0dc0\u0db1 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0 \u0daf\u0dd2\u0db1 24\u0d9a\u0da7 \u0dc3\u0dd3\u0db8\u0dcf \u0dc0\u0dd6 \u0dc4\u0dd9\u0dba\u0dd2\u0db1\u0dca, \u0da7\u0dd3.\u0db6\u0dd3. \u0dc3\u0dd4\u0db6\u0dc3\u0dd2\u0d82\u0dc4\u0d9c\u0dda \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0daf \u0daf\u0dd2\u0db1 24\u0d9a\u0da7 \u0dc3\u0dd3\u0db8\u0dcf \u0dc0\u0dd2\u0dba.",
    "\u0d92 \u0d85\u0db1\u0dd4\u0dc0, \u0d94\u0dc4\u0dd4 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0daf\u0dd0\u0dbb\u0dd4\u0dc0\u0dda, 1960 \u0db8\u0dcf\u0dbb\u0dca\u0dad\u0dd4 30 \u0dc0\u0db1 \u0daf\u0dcf \u0dc3\u0dd2\u0da7 \u0d85\u0db4\u0dca\u200d\u0dbb\u0dda\u0dbd\u0dca 23 \u0dc0\u0db1 \u0daf\u0dcf \u0daf\u0d9a\u0dca\u0dc0\u0dcf \u0db4\u0db8\u0dab\u0dd2.",
    "\u0db4\u0dc3\u0dca \u0dc0\u0db1 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0dc3\u0dd2\u0da7 \u0dc4\u0dad\u0dca \u0dc0\u0db1 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0 \u0daf\u0d9a\u0dca\u0dc0\u0dcf (\u0db1\u0dd2\u0dba\u0ddd\u0da2\u0dd2\u0dad \u0db8\u0db1\u0dca\u0dad\u0dca\u200d\u0dbb\u0dd3 \u0db8\u0dab\u0dca\u0da9\u0dbd\u0dba)",
    "1960 \u0dc3\u0dd2\u0da7 1964 \u0daf\u0d9a\u0dca\u0dc0\u0dcf \u0d9a\u0dcf\u0dbd\u0dba \u0dad\u0dd4\u0dc5 \u0db4\u0dd0\u0dc0\u0dad\u0dd2 \u0db4\u0dc3\u0dca \u0dc0\u0db1 \u0db1\u0dd2\u0dba\u0ddd\u0da2\u0dd2\u0dad \u0db8\u0db1\u0dca\u0dad\u0dca\u200d\u0dbb\u0dd3 \u0db8\u0dab\u0dca\u0da9\u0dbd \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dd4\u0db1\u0dca \u0daf\u0dd9\u0daf\u0dd9\u0db1\u0dd9\u0d9a\u0dca \u0dc0\u0dd6\u0dc4.",
    "\u0d92 \u0d85\u0db1\u0dd4\u0dc0, 1960 \u0d85\u0d9c\u0ddd\u0dc3\u0dca\u0dad\u0dd4 05 \u0dc0\u0db1 \u0daf\u0dcf \u0dc3\u0dd2\u0da7 1964 \u0da2\u0db1\u0dc0\u0dcf\u0dbb\u0dd2 24 \u0daf\u0d9a\u0dca\u0dc0\u0dcf \u0d86\u0dbb\u0dca.\u0d91\u0dc3\u0dca. \u0db4\u0dd0\u0dbd\u0dca\u0db4\u0ddc\u0dc5 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0daf\u0dd0\u0dbb\u0dd6 \u0d85\u0dad\u0dbb, \u0d94\u0dc4\u0dd4 \u0d89\u0dbd\u0dca\u0dbd\u0dcf \u0d85\u0dc3\u0dca\u0dc0\u0dd3\u0db8\u0dd9\u0db1\u0dca \u0db4\u0dc3\u0dd4 1964 \u0da2\u0db1\u0dc0\u0dcf\u0dbb\u0dd2 24 \u0dc3\u0dd2\u0da7 1964 \u0daf\u0dd9\u0dc3\u0dd0\u0db8\u0dca\u0db6\u0dbb\u0dca 17 \u0daf\u0d9a\u0dca\u0dc0\u0dcf \u0dc4\u0dd2\u0dba\u0dd4 \u0db4\u0dca\u200d\u0dbb\u0db1\u0dcf\u0db1\u0dca\u0daf\u0dd4 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0dda \u0d9a\u0da7\u0dba\u0dd4\u0dad\u0dd4 \u0d9a\u0dc5\u0dda \u0dba.",
    "1965 \u0dc3\u0dd2\u0da7 1970 \u0daf\u0d9a\u0dca\u0dc0\u0dcf \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0dc0\u0dd6 \u0dc4\u0dba \u0dc0\u0db1 \u0db1\u0dd2\u0dba\u0ddd\u0da2\u0dd2\u0dad \u0db8\u0db1\u0dca\u0dad\u0dca\u200d\u0dbb\u0dd3 \u0db8\u0dab\u0dca\u0da9\u0dbd \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0daf \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dd4\u0db1\u0dca \u0daf\u0dd9\u0daf\u0dd9\u0db1\u0dd9\u0d9a\u0dca \u0dc0\u0dd6\u0dc4.",
    "1951 \u0dc0\u0dc3\u0dbb\u0dda\u0daf\u0dd3 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0da7 \u0db8\u0dd4\u0dbd\u0dd2\u0db1\u0dca \u0db4\u0dad\u0dca\u0dc0\u0dd6 \u0d87\u0dbd\u0dca\u0db6\u0dbb\u0dca\u0da7\u0dca \u0d91\u0dc6\u0dca. \u0db4\u0dd3\u0dbb\u0dd2\u0dc3\u0dca \u0dba\u0dc5\u0dd2\u0dad\u0dca \u0dc0\u0dbb\u0d9a\u0dca 1965 \u0d85\u0db4\u0dca\u200d\u0dbb\u0dda\u0dbd\u0dca 05 \u0dc0\u0db1 \u0daf\u0dcf \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0da7 \u0db4\u0dad\u0dca\u0dc0\u0dd6 \u0d85\u0dad\u0dbb \u0d94\u0dc4\u0dd4 1967 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca 21 \u0daf\u0d9a\u0dca\u0dc0\u0dcf \u0db0\u0dd6\u0dbb\u0dba \u0daf\u0dd0\u0dbb\u0dd3 \u0dba.",
    "\u0d87\u0dbd\u0dca\u0db6\u0dbb\u0dca\u0da7\u0dca \u0d91\u0dc6\u0dca. \u0db4\u0dd3\u0dbb\u0dd2\u0dc3\u0dca\u0d9c\u0dda \u0d85\u0db7\u0dcf\u0dc0\u0dba\u0dd9\u0db1\u0dca \u0db4\u0dc3\u0dd4 \u0dc2\u0dbb\u0dca\u0dbd\u0dd2 \u0d9a\u0ddc\u0dbb\u0dba\u0dcf, 1967 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca 27 \u0dc3\u0dd2\u0da7 1970 \u0db8\u0dcf\u0dbb\u0dca\u0dad\u0dd4 25 \u0daf\u0d9a\u0dca\u0dc0\u0dcf \u0d91\u0db8 \u0db0\u0dd6\u0dbb\u0dba\u0dd9\u0dc4\u0dd2 \u0d9a\u0da7\u0dba\u0dd4\u0dad\u0dd4 \u0d9a\u0dc5\u0dda \u0dba.",
    "\u0dc3\u0dca\u0da7\u0dd0\u0db1\u0dca\u0dbd\u0dd2 \u0dad\u0dd2\u0dbd\u0d9a\u0dbb\u0dad\u0dca\u0db1 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0da7 \u0db4\u0dc5\u0db8\u0dd4 \u0dc0\u0dbb\u0da7 \u0db4\u0dad\u0dca\u0dc0\u0dd6\u0dba\u0dda, \u0dc4\u0dad\u0dca \u0dc0\u0db1 \u0db1\u0dd2\u0dba\u0ddd\u0da2\u0dd2\u0dad \u0db8\u0db1\u0dca\u0dad\u0dca\u200d\u0dbb\u0dd3 \u0db8\u0dab\u0dca\u0da9\u0dbd \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0dba.",
    "1970 \u0da2\u0dd6\u0db1\u0dd2 07 \u0dc3\u0dd2\u0da7 1972 \u0db8\u0dd0\u0dba\u0dd2 22 \u0daf\u0d9a\u0dca\u0dc0\u0dcf \u0d94\u0dc4\u0dd4 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0dda \u0dbb\u0dd0\u0db3\u0dd3 \u0dc3\u0dd2\u0da7\u0dd2\u0dba\u0dda \u0dba.",
    "1972 \u0dc0\u0dc3\u0dbb\u0dda\u0daf\u0dd3 \u0d86\u0dbb\u0db8\u0dca\u0db7 \u0dc0\u0dd6 \u0db4\u0dca\u200d\u0dbb\u0dae\u0db8 \u0da2\u0dcf\u0dad\u0dd2\u0d9a \u0dbb\u0dcf\u0da2\u0dca\u200d\u0dba \u0dc3\u0db7\u0dcf\u0dc0\u0dd9\u0dc4\u0dd2 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0da7 \u0daf \u0db4\u0dad\u0dca \u0d9a\u0dd9\u0dbb\u0dd4\u0dab\u0dda, \u0dc3\u0dca\u0da7\u0dd0\u0db1\u0dca\u0dbd\u0dd2 \u0dad\u0dd2\u0dbd\u0d9a\u0dbb\u0dad\u0dca\u0db1 \u0dba\u0dd2.",
    "\u0d94\u0dc4\u0dd4, 1972 \u0db8\u0dd0\u0dba\u0dd2 22 \u0dc3\u0dd2\u0da7 1977 \u0db8\u0dd0\u0dba\u0dd2 18 \u0daf\u0d9a\u0dca\u0dc0\u0dcf \u0d91\u0db8 \u0db0\u0dd6\u0dbb\u0dba\u0dd9\u0dc4\u0dd2 \u0d9a\u0da7\u0dba\u0dd4\u0dad\u0dd4 \u0d9a\u0dc5\u0dda \u0dba.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dd4\u0db1\u0dca\u0d9c\u0dda \u0d89\u0dad\u0dd2\u0dc4\u0dcf\u0dc3\u0dba\u0dda \u0d86\u0da0\u0dcf\u0dbb\u0dca\u0dba \u0d86\u0db1\u0db1\u0dca\u0daf \u0dad\u0dd2\u0dc3\u0dca\u0dc3 \u0daf \u0d85\u0dbd\u0dca\u0dc0\u0dd2\u0dc3\u0dca \u0dc3\u0dd4\u0dc0\u0dd2\u0dc1\u0dda\u0dc2\u0dd3 \u0dc0\u0dda.",
    "\u0d92, \u0d94\u0dc4\u0dd4 \u0da2\u0dcf\u0dad\u0dd2\u0d9a \u0dbb\u0dcf\u0da2\u0dca\u200d\u0dba \u0dc3\u0db7\u0dcf\u0dc0\u0dda \u0d85\u0dc0\u0dc3\u0db1\u0dca \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dba\u0dcf \u0db8\u0dd9\u0db1\u0dca \u0db8 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db4\u0dca\u200d\u0dbb\u0da2\u0dcf\u0dad\u0dcf\u0db1\u0dca\u0dad\u0dca\u200d\u0dbb\u0dd2\u0d9a \u0dc3\u0db8\u0dcf\u0da2\u0dc0\u0dcf\u0daf\u0dd3 \u0da2\u0db1\u0dbb\u0da2\u0dba\u0dda \u0db4\u0dc5\u0db8\u0dd4 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0db4\u0dc5\u0db8\u0dd4 \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dba\u0dcf \u0daf \u0dc0\u0dd6 \u0dc4\u0dd9\u0dba\u0dd2\u0db1\u0dd2.",
    "\u0d94\u0dc4\u0dd4 1977 \u0d85\u0d9c\u0ddd\u0dc3\u0dca\u0dad\u0dd4 04 \u0dc0\u0db1 \u0daf\u0dcf \u0dc3\u0dd2\u0da7 1978 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca 13 \u0dc0\u0db1 \u0daf\u0dcf \u0daf\u0d9a\u0dca\u0dc0\u0dcf \u0daf\u0dd9\u0dc0\u0db1 \u0da2\u0dcf\u0dad\u0dd2\u0d9a \u0dbb\u0dcf\u0da2\u0dca\u200d\u0dba \u0dc3\u0db7\u0dcf\u0dc0\u0dda \u0daf, 1978 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca 07 \u0dc0\u0db1 \u0daf\u0dcf \u0dc3\u0dd2\u0da7 1978 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca 13 \u0dc0\u0db1 \u0daf\u0dcf \u0daf\u0d9a\u0dca\u0dc0\u0dcf \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db4\u0dca\u200d\u0dbb\u0da2\u0dcf\u0dad\u0dcf\u0db1\u0dca\u0dad\u0dca\u200d\u0dbb\u0dd2\u0d9a \u0dc3\u0db8\u0dcf\u0da2\u0dc0\u0dcf\u0daf\u0dd3 \u0da2\u0db1\u0dbb\u0da2\u0dba\u0dda \u0db4\u0dc5\u0db8\u0dd4 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0daf \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0dda \u0d9a\u0da7\u0dba\u0dd4\u0dad\u0dd4 \u0d9a\u0dc5\u0dda \u0dba.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db4\u0dca\u200d\u0dbb\u0da2\u0dcf\u0dad\u0dcf\u0db1\u0dca\u0dad\u0dca\u200d\u0dbb\u0dd2\u0d9a \u0dc3\u0db8\u0dcf\u0da2\u0dc0\u0dcf\u0daf\u0dd3 \u0da2\u0db1\u0dbb\u0da2\u0dba\u0dda \u0db4\u0dc5\u0db8\u0dd4 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0daf\u0dd0\u0dbb\u0dd3\u0db8\u0da7 \u0d94\u0dc4\u0dd4\u0da7 \u0dc4\u0dd0\u0d9a\u0dd2 \u0dc0\u0dd6\u0dba\u0dda, \u0daf\u0dd2\u0db1 6\u0d9a \u0d9a\u0dcf\u0dbd\u0dba\u0d9a\u0dca \u0db4\u0db8\u0dab\u0dd2.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db4\u0dca\u200d\u0dbb\u0da2\u0dcf\u0dad\u0dcf\u0db1\u0dca\u0dad\u0dca\u200d\u0dbb\u0dd2\u0d9a \u0dc3\u0db8\u0dcf\u0da2\u0dc0\u0dcf\u0daf\u0dd3 \u0da2\u0db1\u0dbb\u0da2\u0dba\u0dda \u0db4\u0dc5\u0db8\u0dd4 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0daf\u0dd2\u0db1 6\u0d9a\u0dd2\u0db1\u0dca \u0db4\u0dc3\u0dd4 \u0d86\u0da0\u0dcf\u0dbb\u0dca\u0dba \u0d86\u0db1\u0db1\u0dca\u0daf \u0dad\u0dd2\u0dc3\u0dca\u0dc3 \u0daf \u0dc3\u0dd2\u0dbd\u0dca\u0dc0\u0dcf \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0dd9\u0db1\u0dca \u0d89\u0dbd\u0dca\u0dbd\u0dcf \u0d85\u0dc3\u0dca\u0dc0\u0dd2\u0dba.",
    "\u0dc3\u0db8\u0dcf\u0da2\u0dc0\u0dcf\u0daf\u0dd3 \u0da2\u0db1\u0dbb\u0da2\u0dba\u0dda \u0db4\u0dc5\u0db8\u0dd4 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0 1978 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca 07 \u0dc3\u0dd2\u0da7 1988 \u0daf\u0dd9\u0dc3\u0dd0\u0db8\u0dca\u0db6\u0dbb\u0dca 20 \u0daf\u0d9a\u0dca\u0dc0\u0dcf \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0dc0\u0dd6 \u0d85\u0dad\u0dbb \u0d91\u0db8 \u0d9a\u0dcf\u0dbd\u0dba \u0dad\u0dd4\u0dc5 \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dd4\u0db1\u0dca \u0dad\u0dd2\u0daf\u0dd9\u0db1\u0dd9\u0d9a\u0dca \u0db4\u0dad\u0dca\u0dc0\u0dd6\u0dc4.",
    "1978 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca 07 \u0dc0\u0db1 \u0daf\u0dcf \u0dc3\u0dd2\u0da7 1978 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca 13 \u0dc0\u0db1 \u0daf\u0dcf \u0daf\u0d9a\u0dca\u0dc0\u0dcf \u0d86\u0da0\u0dcf\u0dbb\u0dca\u0dba \u0d86\u0db1\u0db1\u0dca\u0daf \u0dad\u0dd2\u0dc3\u0dca\u0dc3 \u0daf \u0d85\u0dbd\u0dca\u0dc0\u0dd2\u0dc3\u0dca, 1978 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca 21 \u0dc3\u0dd2\u0da7 1983 \u0d85\u0d9c\u0ddd\u0dc3\u0dca\u0dad\u0dd4 30 \u0daf\u0d9a\u0dca\u0dc0\u0dcf \u0d91\u0db8\u0dca.\u0d92. \u0db6\u0dcf\u0d9a\u0dd3\u0dbb\u0dca \u0db8\u0dcf\u0d9a\u0dcf\u0dbb\u0dca \u0dc3\u0dc4 1983 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca 06 \u0dc3\u0dd2\u0da7 1988 \u0daf\u0dd9\u0dc3\u0dd0\u0db8\u0dca\u0db6\u0dbb\u0dca 20 \u0daf\u0d9a\u0dca\u0dc0\u0dcf \u0d8a.\u0d91\u0dbd\u0dca. \u0dc3\u0dda\u0db1\u0dcf\u0db1\u0dcf\u0dba\u0d9a \u0dba\u0db1 \u0db8\u0db1\u0dca\u0dad\u0dca\u200d\u0dbb\u0dd3\u0dc0\u0dbb\u0dd4 \u0d91\u0db8 \u0d9a\u0dcf\u0dbd\u0dba \u0dad\u0dd4\u0dc5 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0daf\u0dd0\u0dbb\u0dd6\u0dc4.",
    "1989 \u0db8\u0dcf\u0dbb\u0dca\u0dad\u0dd4 09 \u0dc0\u0db1 \u0daf\u0dcf \u0dc3\u0dd2\u0da7 1994 \u0da2\u0dd6\u0db1\u0dd2 24 \u0dc0\u0db1 \u0daf\u0dcf \u0daf\u0d9a\u0dca\u0dc0\u0dcf \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0daf\u0dd9\u0dc0\u0db1 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0d91\u0db8\u0dca.\u0d91\u0da0\u0dca. \u0db8\u0ddc\u0dc4\u0ddc\u0db8\u0da9\u0dca \u0dc0\u0dd2\u0dc3\u0dd2\u0db1\u0dca \u0daf\u0dbb\u0db1\u0dd4 \u0dbd\u0dd0\u0db6\u0dd3\u0dba.",
    "1994 \u0dc3\u0dd2\u0da7 2000 \u0daf\u0d9a\u0dca\u0dc0\u0dcf \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0dc0\u0dd6 \u0dad\u0dd4\u0db1\u0dca \u0dc0\u0db1 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0da7 \u0da2\u0dcf\u0dad\u0dd2\u0d9a \u0dbd\u0dd0\u0dba\u0dd2\u0dc3\u0dca\u0dad\u0dd4 \u0db8\u0db1\u0dca\u0dad\u0dca\u200d\u0dbb\u0dd3\u0dc0\u0dbb\u0dba\u0dd9\u0d9a\u0dd4 \u0dbd\u0dd9\u0dc3 \u0dad\u0dda\u0dbb\u0dd3 \u0db4\u0dad\u0dca\u0dc0\u0dd6 \u0d9a\u0dda.\u0db6\u0dd3. \u0dbb\u0dad\u0dca\u0db1\u0dcf\u0dba\u0d9a, 1994 \u0d85\u0d9c\u0ddd\u0dc3\u0dca\u0dad\u0dd4 25 \u0dc3\u0dd2\u0da7 2000 \u0d85\u0d9c\u0ddd\u0dc3\u0dca\u0dad\u0dd4 18 \u0daf\u0d9a\u0dca\u0dc0\u0dcf\u0dad\u0dca, 2000 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca 14 \u0dc3\u0dd2\u0da7 2000 \u0d94\u0d9a\u0dca\u0dad\u0ddd\u0db6\u0dbb\u0dca 10 \u0daf\u0d9a\u0dca\u0dc0\u0dcf\u0dad\u0dca \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0daf\u0dd0\u0dbb\u0dd4\u0dc0\u0dda \u0dba.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dd4\u0db1\u0dca\u0d9c\u0dda \u0d89\u0dad\u0dd2\u0dc4\u0dcf\u0dc3\u0dba\u0dda \u0d85\u0db1\u0dd4\u0dbb \u0db6\u0dab\u0dca\u0da9\u0dcf\u0dbb\u0db1\u0dcf\u0dba\u0d9a\u0da7 \u0dc4\u0dd2\u0db8\u0dd2 \u0dc0\u0db1\u0dca\u0db1\u0dda, \u0dc3\u0dd4\u0dc0\u0dd2\u0dc1\u0dda\u0dc2\u0dd3 \u0dc3\u0dca\u0dae\u0dcf\u0db1\u0dba\u0d9a\u0dd2.",
    "\u0dc3\u0dd2\u0dc0\u0dca \u0dc0\u0db1 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0d94\u0dc4\u0dd4 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0da7 \u0db4\u0dad\u0dca\u0dc0\u0dd6\u0dba\u0dda, 2000 \u0d94\u0d9a\u0dca\u0dad\u0ddd\u0db6\u0dbb\u0dca 18 \u0dc0\u0db1 \u0daf\u0dcf \u0dba.",
    "1993 \u0dc0\u0dc3\u0dbb\u0dda \u0d94\u0d9a\u0dca\u0dad\u0ddd\u0db6\u0dbb\u0dca \u0db8\u0dcf\u0dc3\u0dba\u0dda\u0daf\u0dd3 \u0dc3\u0dd2\u0dba \u0db8\u0dc0\u0d9c\u0dda \u0db1\u0dcf\u0dba\u0d9a\u0dad\u0dca\u0dc0\u0dba\u0dd9\u0db1\u0dca \u0dba\u0dd4\u0dad\u0dca \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db1\u0dd2\u0daf\u0dc4\u0dc3\u0dca \u0db4\u0d9a\u0dca\u0dc2\u0dba \u0d85\u0dad\u0dc4\u0dd0\u0dbb \u0d91\u0d9a\u0dca\u0dc3\u0dad\u0dca \u0da2\u0dcf\u0dad\u0dd2\u0d9a \u0db4\u0d9a\u0dca\u0dc2\u0dba\u0da7 \u0d91\u0d9a\u0dca\u0dc0\u0dd6 \u0d85\u0dad\u0dbb \u0d91\u0db8 \u0db4\u0d9a\u0dca\u0dc2\u0dba\u0dd9\u0db1\u0dca \u0dad\u0dbb\u0d9c \u0d9a\u0dbb \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0da7 \u0dad\u0dda\u0dbb\u0dd3 \u0db4\u0dad\u0dca \u0dc0\u0dd2\u0dba.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0db4\u0dc3\u0dca \u0dc0\u0db1 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0 \u0dc0\u0dc3\u0dbb \u0dad\u0dd4\u0db1\u0d9a\u0da7 \u0dc3\u0dd3\u0db8\u0dcf \u0dc0\u0dd2\u0dba. \u0da2\u0db1\u0dcf\u0db0\u0dd2\u0db4\u0dad\u0dd2 \u0da0\u0db1\u0dca\u0daf\u0dca\u200d\u0dbb\u0dd2\u0d9a\u0dcf \u0db6\u0dab\u0dca\u0da9\u0dcf\u0dbb\u0db1\u0dcf\u0dba\u0d9a \u0dba\u0da7\u0dad\u0dda \u0d85\u0d9c\u0dca\u200d\u0dbb\u0dcf\u0db8\u0dcf\u0dad\u0dca\u200d\u0dba \u0dbb\u0db1\u0dd2\u0dbd\u0dca \u0dc0\u0dd2\u0d9a\u0dca\u200d\u0dbb\u0db8\u0dc3\u0dd2\u0d82\u0dc4\u0d9c\u0dda \u0d86\u0dab\u0dca\u0da9\u0dd4 \u0db6\u0dbd\u0dba \u0dba\u0da7\u0dad\u0dda \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0dc0\u0dd6 \u0d91\u0db8 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dba\u0dcf \u0dc0\u0dd6\u0dba\u0dda, \u0da2\u0ddd\u0dc3\u0dc6\u0dca \u0db8\u0dba\u0dd2\u0d9a\u0dbd\u0dca \u0db4\u0dd9\u0dbb\u0dda\u0dbb\u0dcf \u0dba.",
    "2001 \u0daf\u0dd9\u0dc3\u0dd0\u0db8\u0dca\u0db6\u0dbb\u0dca 19 \u0dc0\u0db1 \u0daf\u0dcf \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0da7 \u0db4\u0dad\u0dca\u0dc0\u0dd6 \u0d94\u0dc4\u0dd4 2004 \u0db4\u0dd9\u0db6\u0dbb\u0dc0\u0dcf\u0dbb\u0dd2 07 \u0daf\u0d9a\u0dca\u0dc0\u0dcf \u0d91\u0db8 \u0db0\u0dd6\u0dbb\u0dba\u0dd9\u0dc4\u0dd2 \u0d9a\u0da7\u0dba\u0dd4\u0dad\u0dd4 \u0d9a\u0dc5\u0dda \u0dba.",
    "2004 \u0dc0\u0dc3\u0dbb\u0dda \u0db4\u0dd0\u0dc0\u0dad\u0dd2 \u0db8\u0dc4 \u0db8\u0dd0\u0dad\u0dd2\u0dc0\u0dbb\u0dab\u0dba\u0dd9\u0db1\u0dca \u0d91\u0d9a\u0dca\u0dc3\u0dad\u0dca \u0da2\u0db1\u0dad\u0dcf \u0db1\u0dd2\u0daf\u0dc4\u0dc3\u0dca \u0dc3\u0db1\u0dca\u0db0\u0dcf\u0db1\u0dba \u0da2\u0dba \u0dc4\u0dd2\u0db8\u0dd2 \u0d9a\u0dbb \u0d9c\u0dad\u0dca \u0d85\u0dad\u0dbb \u0d91\u0db8 \u0db4\u0d9a\u0dca\u0dc2\u0dba \u0db4\u0dd2\u0dc4\u0dd2\u0da7\u0dc0\u0dd6 \u0dc4\u0dba \u0dc0\u0db1 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0d91\u0d9a\u0dca\u0dc3\u0dad\u0dca \u0da2\u0dcf\u0dad\u0dd2\u0d9a \u0db4\u0d9a\u0dca\u0dc2\u0dba\u0dda \u0d9a\u0dad\u0dcf\u0db1\u0dcf\u0dba\u0d9a \u0d85\u0db4\u0dda\u0d9a\u0dca\u0dc2\u0d9a\u0dba\u0dcf\u0da7 \u0dc4\u0dd2\u0db8\u0dd2 \u0dc0\u0dd3\u0db8 \u0dc0\u0dd2\u0dc1\u0dda\u0dc2\u0dad\u0dca\u0dc0\u0dba\u0d9a\u0dd2.",
    "\u0d91\u0dc4\u0dd2\u0daf\u0dd3, \u0d91\u0d9a\u0dca\u0dc3\u0dad\u0dca \u0da2\u0db1\u0dad\u0dcf \u0db1\u0dd2\u0daf\u0dc4\u0dc3\u0dca \u0dc3\u0db1\u0dca\u0db0\u0dcf\u0db1\u0dba \u0db1\u0db8\u0dca \u0d9a\u0dc5 \u0da9\u0dd2\u0dc0\u0dca \u0d9c\u0dd4\u0dab\u0dc3\u0dda\u0d9a\u0dbb\u0da7 \u0dc0\u0da9\u0dcf \u0d91\u0d9a\u0dca \u0da1\u0db1\u0dca\u0daf\u0dba\u0d9a\u0dca \u0dc0\u0dd0\u0da9\u0dd2\u0dba\u0dd9\u0db1\u0dca \u0dbd\u0db6\u0dcf \u0d9c\u0dad\u0dca \u0d91\u0d9a\u0dca\u0dc3\u0dad\u0dca \u0da2\u0dcf\u0dad\u0dd2\u0d9a \u0db4\u0d9a\u0dca\u0dc2\u0dba\u0dda \u0d85\u0db4\u0dda\u0d9a\u0dca\u0dc2\u0d9a \u0dc0\u0dd2.\u0da2.\u0db8\u0dd4. \u0dbd\u0ddc\u0d9a\u0dd4\u0db6\u0dab\u0dca\u0da9\u0dcf\u0dbb \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0da7 \u0db4\u0dad\u0dca \u0dc0\u0dd2\u0dba.",
    "\u0da1\u0db1\u0dca\u0daf \u0dc0\u0dd2\u0db8\u0dc3\u0dd3\u0db8\u0dda\u0daf\u0dd3 \u0da9\u0dd2\u0dc0\u0dca \u0d9c\u0dd4\u0dab\u0dc3\u0dda\u0d9a\u0dbb\u0da7 \u0da1\u0db1\u0dca\u0daf 109\u0d9a\u0dca \u0dc3\u0dc4 \u0dc0\u0dd2.\u0da2.\u0db8\u0dd4. \u0dbd\u0ddc\u0d9a\u0dd4\u0db6\u0dab\u0dca\u0da9\u0dcf\u0dbb\u0da7 \u0da1\u0db1\u0dca\u0daf 110\u0d9a\u0dca \u0dbd\u0dd0\u0db6\u0dd3 \u0dad\u0dd2\u0db6\u0dd2\u0dab\u0dd2.",
    "\u0d94\u0dc4\u0dd4 2004 \u0d85\u0db4\u0dca\u200d\u0dbb\u0dda\u0dbd\u0dca 22 \u0dc3\u0dd2\u0da7 2010 \u0db4\u0dd9\u0db6\u0dbb\u0dc0\u0dcf\u0dbb\u0dd2 09 \u0daf\u0d9a\u0dca\u0dc0\u0dcf\u0dad\u0dca, 2010 \u0db8\u0dcf\u0dbb\u0dca\u0dad\u0dd4 09 \u0dc3\u0dd2\u0da7 2010 \u0d85\u0db4\u0dca\u200d\u0dbb\u0dda\u0dbd\u0dca 20 \u0daf\u0d9a\u0dca\u0dc0\u0dcf\u0dad\u0dca \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0dda \u0dc3\u0dda\u0dc0\u0dba \u0d9a\u0dc5\u0dda \u0dba.",
    "2010 \u0dc0\u0dc3\u0dbb\u0dda \u0db4\u0dd0\u0dc0\u0dad\u0dd2 \u0db8\u0dc4 \u0db8\u0dd0\u0dad\u0dd2\u0dc0\u0dbb\u0dab\u0dba\u0dd9\u0db1\u0dca \u0d91\u0d9a\u0dca\u0dc3\u0dad\u0dca \u0da2\u0db1\u0dad\u0dcf \u0db1\u0dd2\u0daf\u0dc4\u0dc3\u0dca \u0dc3\u0db1\u0dca\u0db0\u0dcf\u0db1\u0dba \u0da2\u0dba \u0d9c\u0dd0\u0db1\u0dd3\u0db8\u0dd9\u0db1\u0dca \u0db4\u0dc3\u0dd4 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0da7 \u0db4\u0dad\u0dca\u0dc0\u0dd6\u0dba\u0dda, \u0d91\u0dc0\u0d9a\u0da7 \u0da2\u0db1\u0dcf\u0db0\u0dd2\u0db4\u0dad\u0dd2 \u0db8\u0dc4\u0dd2\u0db1\u0dca\u0daf \u0dbb\u0dcf\u0da2\u0db4\u0d9a\u0dca\u0dc2\u0d9c\u0dda \u0dc3\u0dc4\u0ddd\u0daf\u0dbb\u0dba\u0dd9\u0d9a\u0dd4 \u0dc0\u0db1 \u0da0\u0db8\u0dbd\u0dca \u0dbb\u0dcf\u0da2\u0db4\u0d9a\u0dca\u0dc2 \u0dba.",
    "\u0d94\u0dc4\u0dd4 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0daf\u0dd0\u0dbb\u0dd6 \u0dc4\u0dad\u0dca \u0dc0\u0db1 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0 2010 \u0d85\u0db4\u0dca\u200d\u0dbb\u0dda\u0dbd\u0dca 22 \u0dc3\u0dd2\u0da7 2015 \u0da2\u0dd6\u0db1\u0dd2 26 \u0daf\u0d9a\u0dca\u0dc0\u0dcf \u0db4\u0dd0\u0dc0\u0dad\u0dd2\u0dab\u0dd2.",
    "\u0d94\u0dc4\u0dd4 \u0dc4\u0db8\u0dca\u0db6\u0db1\u0dca\u0dad\u0ddc\u0da7 \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u200d\u0dba \u0db1\u0dd2\u0dba\u0ddd\u0da2\u0db1\u0dba \u0d9a\u0dbb\u0db8\u0dd2\u0db1\u0dca \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db1\u0dd2\u0daf\u0dc4\u0dc3\u0dca \u0db4\u0d9a\u0dca\u0dc2\u0dba\u0dda \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4 \u0db8\u0db1\u0dca\u0dad\u0dca\u200d\u0dbb\u0dd3\u0dc0\u0dbb\u0dba\u0dd9\u0d9a\u0dd4 \u0dbd\u0dd9\u0dc3 1989 \u0dc0\u0dc3\u0dbb\u0dda\u0daf\u0dd3 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0da7 \u0dad\u0dda\u0dbb\u0dd3 \u0db4\u0dad\u0dca\u0dc0\u0dd2\u0dba.",
    "1989 \u0dc3\u0dd2\u0da7 \u0dc3\u0dd1\u0db8 \u0db8\u0dd0\u0dad\u0dd2\u0dc0\u0dbb\u0dab\u0dba\u0d9a\u0daf\u0dd3 \u0db8 \u0dad\u0db8 \u0d85\u0dc3\u0dd4\u0db1 \u0d86\u0dbb\u0d9a\u0dca\u0dc2\u0dcf \u0d9a\u0dbb \u0d9c\u0db1\u0dd2\u0db8\u0dd2\u0db1\u0dca \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4 \u0db8\u0db1\u0dca\u0dad\u0dca\u200d\u0dbb\u0dd3\u0dc0\u0dbb\u0dba\u0dd9\u0d9a\u0dd4 \u0dbd\u0dd9\u0dc3 \u0d85\u0d9b\u0dab\u0dca\u0da9\u0dc0 \u0d9a\u0da7\u0dba\u0dd4\u0dad\u0dd4 \u0d9a\u0dbb \u0d87\u0dad.",
    "\u0dbb\u0dcf\u0da2\u0db4\u0d9a\u0dca\u0dc2 \u0db4\u0dc0\u0dd4\u0dbd\u0dda \u0db4\u0dca\u200d\u0dbb\u0db6\u0dbd\u0dba\u0ddd \u0db4\u0dc3\u0dd4 \u0db6\u0dc3\u0dd2\u0dad\u0dd2; \u0db8\u0dc4 \u0db8\u0dd0\u0dad\u0dd2\u0dc0\u0dbb\u0dab\u0dba\u0da7 \u0dbb\u0dcf\u0da2\u0db4\u0d9a\u0dca\u0dc2\u0dc0\u0dbb\u0dd4\u0db1\u0dca \u0db1\u0ddc\u0d91\u0db1\u0dca\u0db1\u0dda \u0d87\u0dba\u0dd2?",
    "2015 \u0dc0\u0dc3\u0dbb\u0dda \u0dc3\u0dd2\u0da7 2020 \u0dc0\u0dc3\u0dbb \u0daf\u0d9a\u0dca\u0dc0\u0dcf \u0db4\u0dd0\u0dc0\u0dad\u0dd2 \u0d85\u0da7 \u0dc0\u0db1 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba, \u0d9a\u0dbb\u0dd4 \u0da2\u0dba\u0dc3\u0dd6\u0dbb\u0dd2\u0dba\u0da7 \u0dc4\u0dd2\u0db8\u0dd2 \u0dc0\u0dd2\u0dba.",
    "1997 \u0d9a\u0ddc\u0dc5\u0db9 \u0db8\u0dc4 \u0db1\u0d9c\u0dbb \u0dc3\u0db7\u0dcf\u0dc0\u0dda \u0db4\u0dd4\u0dbb\u0db4\u0dad\u0dd2 \u0dc0\u0dc1\u0dba\u0dd9\u0db1\u0dca \u0dad\u0dda\u0dbb\u0dd3 \u0db4\u0dad\u0dca\u0dc0\u0dd6 \u0d94\u0dc4\u0dd4, 2001 \u0dc0\u0dc3\u0dbb\u0dda\u0daf\u0dd3 \u0db4\u0dc5\u0db8\u0dd4 \u0dc0\u0dbb\u0da7 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0da7 \u0dad\u0dda\u0dbb\u0dd3\u0db4\u0dad\u0dca \u0dc0\u0dd2\u0dba.",
    "\u0d94\u0dc4\u0dd4 2015 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca 01 \u0dc3\u0dd2\u0da7 2020 \u0db8\u0dcf\u0dbb\u0dca\u0dad\u0dd4 02 \u0daf\u0d9a\u0dca\u0dc0\u0dcf \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0dda \u0d9a\u0da7\u0dba\u0dd4\u0dad\u0dd4 \u0d9a\u0dc5\u0dda \u0dba.",
    "2019 \u0dc0\u0dc3\u0dbb\u0dda \u0d91\u0dc0\u0d9a\u0da7 \u0da2\u0db1\u0dcf\u0db0\u0dd2\u0db4\u0dad\u0dd2 \u0db8\u0ddb\u0dad\u0dca\u200d\u0dbb\u0dd3\u0db4\u0dcf\u0dbd \u0dc3\u0dd2\u0dbb\u0dd2\u0dc3\u0dda\u0db1 \u0dc0\u0dd2\u0dc3\u0dd2\u0db1\u0dca \u0dbb\u0db1\u0dd2\u0dbd\u0dca \u0dc0\u0dd2\u0d9a\u0dca\u200d\u0dbb\u0db8\u0dc3\u0dd2\u0d82\u0dc4 \u0d85\u0d9c\u0db8\u0dd0\u0dad\u0dd2 \u0db0\u0dd6\u0dbb\u0dba\u0dd9\u0db1\u0dca \u0d89\u0dc0\u0dad\u0dca \u0d9a\u0dbb \u0db8\u0dc4\u0dd2\u0db1\u0dca\u0daf \u0dbb\u0dcf\u0da2\u0db4\u0d9a\u0dca\u0dc2 \u0db4\u0dad\u0dca \u0d9a\u0dc5 \u0d85\u0dc0\u0dc3\u0dca\u0dae\u0dcf\u0dc0\u0dda \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dba\u0dcf \u0dbd\u0dd9\u0dc3 \u0d9a\u0da7\u0dba\u0dd4\u0dad\u0dd4 \u0d9a\u0dc5\u0dda, \u0d9a\u0dbb\u0dd4 \u0da2\u0dba\u0dc3\u0dd6\u0dbb\u0dd2\u0dba \u0dba\u0dd2.",
    "\u0d91\u0db8 \u0d9a\u0dcf\u0dbd\u0dba\u0dda \u0db4\u0dd0\u0dc0\u0dad\u0dd2 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4 \u0dc3\u0dd0\u0dc3\u0dd2\u0dc0\u0dbd\u0daf\u0dd3 \u0d94\u0dc4\u0dd4\u0da7 \u0d91\u0d9a\u0dca\u0dc3\u0dad\u0dca \u0da2\u0db1\u0dad\u0dcf \u0db1\u0dd2\u0daf\u0dc4\u0dc3\u0dca \u0dc3\u0db1\u0dca\u0db0\u0dcf\u0db1 \u0db8\u0db1\u0dca\u0dad\u0dca\u200d\u0dbb\u0dd3\u0dc0\u0dbb\u0dd4\u0db1\u0dca\u0d9c\u0dda \u0dc0\u0dd2\u0dc0\u0dd2\u0db0 \u0db4\u0dd3\u0da9\u0dcf\u0dc0\u0db1\u0dca\u0da7 \u0dbd\u0d9a\u0dca\u0dc0\u0dd3\u0db8\u0da7 \u0daf \u0dc3\u0dd2\u0daf\u0dd4 \u0dc0\u0dd2\u0dba.",
    "\u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0 \u0dad\u0dd4\u0dc5 \u0d87\u0dad\u0dd2 \u0dc0\u0dd6 \u0db1\u0ddc\u0dc3\u0db1\u0dca\u0dc3\u0dd4\u0db1\u0dca \u0dad\u0dad\u0dca\u0dad\u0dca\u0dc0\u0dba\u0db1\u0dca \u0d85\u0dad\u0dbb\u0dad\u0dd4\u0dbb \u0d94\u0dc4\u0dd4\u0d9c\u0dda \u0d86\u0dc3\u0db1\u0dba\u0da7 \u0da2\u0dbd\u0dba \u0dc0\u0dad\u0dca\u0d9a\u0dd2\u0dbb\u0dd3\u0db8\u0dda \u0dc3\u0dd2\u0daf\u0dca\u0db0\u0dd2\u0dba\u0d9a\u0dca \u0daf \u0dc0\u0dcf\u0dbb\u0dca\u0dad\u0dcf \u0dc0\u0dd2\u0dba.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0db1\u0dc0 \u0dc0\u0db1 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda \u0d85\u0dc0\u0dc3\u0db1\u0dca \u0dc0\u0dbb\u0da7 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0dc4\u0dd9\u0db6\u0dc0\u0dd6\u0dba\u0dda, \u0db8\u0dc4\u0dd2\u0db1\u0dca\u0daf \u0dba\u0dcf\u0db4\u0dcf \u0d85\u0db6\u0dda\u0dc0\u0dbb\u0dca\u0db0\u0db1 \u0dba.",
    "2020 \u0d85\u0d9c\u0ddd\u0dc3\u0dca\u0dad\u0dd4 20 \u0dc0\u0db1 \u0daf\u0dcf \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba\u0da7 \u0db4\u0dad\u0dca\u0dc0\u0dd6 \u0d94\u0dc4\u0dd4 \u0d85\u0dc0\u0dc3\u0db1\u0dca \u0dc0\u0dbb\u0da7 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0 \u0dc0\u0dd2\u0dc3\u0dd4\u0dbb\u0dd4\u0dc0\u0db1 \u0dbd\u0daf 2024 \u0dc3\u0dd0\u0db4\u0dca\u0dad\u0dd0\u0db8\u0dca\u0db6\u0dbb\u0dca 24 \u0daf\u0d9a\u0dca\u0dc0\u0dcf \u0d91\u0db8 \u0db0\u0dd6\u0dbb\u0dba \u0daf\u0dd0\u0dbb\u0dd3\u0dba.",
    "1983 \u0dc0\u0dbb\u0dca\u0dc2\u0dba\u0dda\u0daf\u0dd3 \u0d94\u0dc4\u0dd4\u0d9c\u0dda \u0da2\u0dcf\u0dad\u0dd2\u0d9a \u0dad\u0dbd\u0dba\u0dda \u0db4\u0dca\u200d\u0dbb\u0dae\u0db8 \u0daf\u0dda\u0dc1\u0db4\u0dcf\u0dbd\u0db1 \u0d86\u0d9c\u0db8\u0db1\u0dba \u0dc3\u0db1\u0dd2\u0da7\u0dd4\u0dc4\u0db1\u0dca \u0dc0\u0dd6\u0dba\u0dda, \u0d91\u0d9a\u0dca\u0dc3\u0dad\u0dca \u0da2\u0dcf\u0dad\u0dd2\u0d9a \u0db4\u0d9a\u0dca\u0dc2\u0dba\u0dd9\u0db1\u0dca \u0dc4\u0d9a\u0dca\u0db8\u0db1 \u0d86\u0dc3\u0db1\u0dba\u0dda \u0d85\u0dad\u0dd4\u0dbb\u0dd4 \u0db8\u0dd0\u0dad\u0dd2\u0dc0\u0dbb\u0dab\u0dba \u0da2\u0dba \u0d9c\u0dd0\u0db1\u0dd3\u0db8\u0dad\u0dca \u0dc3\u0db8\u0d9c \u0dba.",
    "1987 \u0daf\u0dd3 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dd9\u0db1\u0dca \u0d89\u0dbd\u0dca\u0dbd\u0dcf \u0d85\u0dc3\u0dca\u0dc0\u0dd6 \u0db8\u0dc4\u0dd2\u0db1\u0dca\u0daf \u0dba\u0dcf\u0db4\u0dcf \u0d85\u0db6\u0dda\u0dc0\u0dbb\u0dca\u0db0\u0db1, \u0d91\u0d9a\u0dca\u0dc3\u0dad\u0dca \u0da2\u0dcf\u0dad\u0dd2\u0d9a \u0db4\u0d9a\u0dca\u0dc2\u0dba\u0dd9\u0db1\u0dca \u0db6\u0dd2\u0db3\u0dd3 \u0d87\u0dbb\u0db9\u0dd4\u0dab\u0dd4 \u0db1\u0dc0 \u0db4\u0d9a\u0dca\u0dc2\u0dba\u0d9a\u0dca \u0dc0\u0dd6 \u0db4\u0dca\u200d\u0dbb\u0da2\u0dcf\u0dad\u0dca\u0db1\u0dad\u0dca\u200d\u0dbb\u0dc0\u0dcf\u0daf\u0dd3 \u0d91\u0d9a\u0dca\u0dc3\u0dad\u0dca \u0da2\u0dcf\u0dad\u0dd2\u0d9a \u0db4\u0dd9\u0dbb\u0db8\u0dd4\u0dab\u0da7 \u0db6\u0dd0\u0db3\u0dd2\u0dab\u0dd2.",
    "\u0dba\u0dc5\u0dd2\u0dad\u0dca 2001 \u0db8\u0dc4 \u0db8\u0dd0\u0dad\u0dd2\u0dc0\u0dbb\u0dab\u0dba\u0dda\u0daf\u0dd3 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0da7 \u0db4\u0dd0\u0db8\u0dd2\u0dab\u0dd2 \u0d94\u0dc4\u0dd4, 2020 \u0dc0\u0dc3\u0dbb \u0daf\u0d9a\u0dca\u0dc0\u0dcf \u0dc0\u0dbb\u0dd2\u0db1\u0dca \u0dc0\u0dbb \u0d85\u0db8\u0dcf\u0dad\u0dca\u200d\u0dba \u0db0\u0dd6\u0dbb \u0daf\u0dd0\u0dbb\u0dd3\u0dba.",
    "\u0d94\u0dc4\u0dd4 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0daf\u0dd0\u0dbb\u0dd6 \u0dc3\u0db8\u0dba\u0dda \u0dc0\u0dd2\u0db4\u0d9a\u0dca\u0dc2 \u0daf\u0dda\u0dc1\u0db4\u0dcf\u0dbd\u0db1 \u0db4\u0d9a\u0dca\u0dc2\u0dc0\u0dbd \u0db4\u0db8\u0dab\u0d9a\u0dca \u0db1\u0ddc\u0dc0 \u0daf\u0dda\u0dc1\u0db4\u0dcf\u0dbd\u0db1 \u0dc0\u0dd2\u0da0\u0dcf\u0dbb\u0d9a\u0dba\u0dd2\u0db1\u0dca\u0d9c\u0dda \u0daf \u0dc0\u0dd2\u0dc0\u0dda\u0da0\u0db1\u0dba\u0da7 \u0dbd\u0d9a\u0dca\u0dc0\u0dd6\u0dba\u0dda, \u0d86\u0dab\u0dca\u0da9\u0dd4 \u0db4\u0d9a\u0dca\u0dc2\u0dba \u0dc4\u0dd9\u0db6\u0dc0\u0dd6 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db4\u0ddc\u0daf\u0dd4\u0da2\u0db1 \u0db4\u0dd9\u0dbb\u0db8\u0dd4\u0dab\u0da7 \u0db4\u0d9a\u0dca\u0dc2\u0db4\u0dcf\u0dad\u0dd3 \u0dbd\u0dd9\u0dc3 \u0d9a\u0dca\u200d\u0dbb\u0dd2\u0dba\u0dcf \u0d9a\u0dc5 \u0db6\u0dc0\u0da7 \u0dba.",
    "\u0d92 \u0d85\u0db1\u0dd4\u0dc0, \u0d9a\u0dad\u0dcf\u0db1\u0dcf\u0dba\u0d9a \u0db8\u0dc4\u0dd2\u0db1\u0dca\u0daf \u0dba\u0dcf\u0db4\u0dcf \u0d85\u0db6\u0dda\u0dc0\u0dbb\u0dca\u0db0\u0db1\u0da7 \u0d91\u0dbb\u0dd9\u0dc4\u0dd2\u0dc0 \u0dc0\u0dd2\u0dc1\u0dca\u0dc0\u0dcf\u0dc3\u0db7\u0d82\u0d9c \u0dba\u0ddd\u0da2\u0db1\u0dcf\u0dc0\u0d9a\u0dca \u0daf \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0da7 \u0d89\u0daf\u0dd2\u0dbb\u0dd2\u0db4\u0dad\u0dca \u0dc0\u0dd2\u0dba.",
    "\u0dc0\u0dd2\u0db4\u0d9a\u0dca\u0dc2 \u0db1\u0dcf\u0dba\u0d9a \u0dc3\u0da2\u0dd2\u0dad\u0dca \u0db4\u0dca\u200d\u0dbb\u0dda\u0db8\u0daf\u0dcf\u0dc3 \u0db4\u0dca\u200d\u0dbb\u0db8\u0dd4\u0d9b \u0dc0\u0dd2\u0db4\u0d9a\u0dca\u0dc2\u0dba \u0db1\u0dd2\u0dba\u0ddd\u0da2\u0db1\u0dba \u0d9a\u0dc5 \u0db8\u0db1\u0dca\u0dad\u0dca\u200d\u0dbb\u0dd3\u0dc0\u0dbb\u0dd4\u0db1\u0dca 45 \u0daf\u0dd9\u0db1\u0dd9\u0d9a\u0dd4\u0d9c\u0dda \u0d85\u0dad\u0dca\u0dc3\u0db1\u0dd2\u0db1\u0dca \u0d94\u0dc4\u0dd4\u0da7 \u0d91\u0dbb\u0dd9\u0dc4\u0dd2\u0dc0 \u0d89\u0daf\u0dd2\u0dbb\u0dd2\u0db4\u0dad\u0dca \u0dc0\u0dd6 \u0dc0\u0dd2\u0dc1\u0dca\u0dc0\u0dcf\u0dc3\u0db7\u0d82\u0d9c \u0dba\u0ddd\u0da2\u0db1\u0dcf\u0dc0 \u0db4\u0dd2\u0dc5\u0dd2\u0db6\u0db3 \u0dc0\u0dd2\u0dc0\u0dcf\u0daf\u0dba 2024 \u0db8\u0dcf\u0dbb\u0dca\u0dad\u0dd4 19,20 \u0dc3\u0dc4 21 \u0dba\u0db1 \u0daf\u0dd2\u0db1\u0dc0\u0dbd\u0daf\u0dd3 \u0db4\u0dd0\u0dc0\u0dd0\u0dad\u0dca\u0dc0\u0dd2\u0dab\u0dd2.",
    "\u0db8\u0dc4\u0dd2\u0db1\u0dca\u0daf \u0dba\u0dcf\u0db4\u0dcf \u0d85\u0db6\u0dda\u0dc0\u0dbb\u0dca\u0db0\u0db1: \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dd4\u0db1\u0dca\u0da7 \u0d91\u0dbb\u0dd9\u0dc4\u0dd2 \u0dc0\u0dd2\u0dc1\u0dca\u0dc0\u0dcf\u0dc3\u0db7\u0d82\u0d9c \u0dba\u0ddd\u0da2\u0db1\u0dcf\u0dc0\u0dbd\u0da7 \u0db8\u0dd9\u0dad\u0dd9\u0d9a\u0dca \u0dc3\u0dd2\u0daf\u0dd4\u0dc0\u0dd6 \u0daf\u0dda\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0dc0\u0dd2\u0dc1\u0dca\u0dc0\u0dcf\u0dc3\u0db7\u0d82\u0d9c \u0d89\u0dad\u0dd2\u0dc4\u0dcf\u0dc3\u0dba \u0dc3\u0dc4 '\u0dbb\u0dc3 \u0d9a\u0dad\u0dcf'",
    "\u0daf\u0dd0\u0da9\u0dd2 \u0daf\u0ddd\u0dc2\u0daf\u0dbb\u0dca\u0dc1\u0db1\u0dba\u0d9a\u0da7 \u0dbd\u0d9a\u0dca\u0dc0\u0dd6 20 \u0dc0\u0db1 \u0d86\u0dab\u0dca\u0da9\u0dd4\u0d9a\u0dca\u200d\u0dbb\u0db8 \u0dc0\u0dca\u200d\u0dba\u0dc0\u0dc3\u0dca\u0dae\u0dcf \u0dc3\u0d82\u0dc1\u0ddd\u0db0\u0db1 \u0db4\u0db1\u0dad \u0dc3\u0db8\u0dca\u0db8\u0dad \u0dc0\u0dd6\u0dba\u0dda \u0daf, \u0d94\u0dc4\u0dd4 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0daf\u0dd0\u0dbb\u0dd6 \u0d9a\u0dcf\u0dbd\u0dc3\u0dd3\u0db8\u0dcf\u0dc0 \u0dad\u0dd4\u0dc5\u0daf\u0dd3 \u0dba.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0db4\u0dc5\u0db8\u0dd4 \u0dc0\u0dbb\u0da7 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4 \u0db8\u0db1\u0dca\u0dad\u0dca\u200d\u0dbb\u0dd3\u0dc0\u0dbb\u0dba\u0dd9\u0d9a\u0dd4 \u0da2\u0db1\u0dcf\u0db0\u0dd2\u0db4\u0dad\u0dd2 \u0db0\u0dd6\u0dbb\u0dba\u0da7 \u0db4\u0dad\u0dca \u0d9a\u0dd2\u0dbb\u0dd3\u0db8 \u0dc3\u0db3\u0dc4\u0dcf \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0 \u0dad\u0dd4\u0dc5 \u0da1\u0db1\u0dca\u0daf \u0dc0\u0dd2\u0db8\u0dc3\u0dd3\u0db8\u0d9a\u0dca \u0db4\u0dd0\u0dc0\u0dd0\u0dad\u0dca\u0dc0\u0dd6\u0dba\u0dda \u0daf, \u0db8\u0dc4\u0dd2\u0db1\u0dca\u0daf \u0dba\u0dcf\u0db4\u0dcf \u0d85\u0db6\u0dda\u0dc0\u0dbb\u0dca\u0db0\u0db1 \u0d9a\u0dad\u0dcf\u0db1\u0dcf\u0dba\u0d9a \u0db0\u0dd6\u0dbb\u0dba \u0daf\u0dbb\u0daf\u0dca\u0daf\u0dd3 \u0dba.",
    "\u0da2\u0db1\u0dad\u0dcf \u0dc0\u0dd2\u0dbb\u0ddd\u0db0\u0dba \u0dc4\u0db8\u0dd4\u0dc0\u0dda \u0d9c\u0ddd\u0da8\u0dcf\u0db7\u0dba \u0dbb\u0dcf\u0da2\u0db4\u0d9a\u0dca\u0dc2 \u0da2\u0db1\u0dcf\u0db0\u0dd2\u0db4\u0dad\u0dd2 \u0db0\u0dd6\u0dbb\u0dba\u0dd9\u0db1\u0dca \u0d89\u0dbd\u0dca\u0dbd\u0dcf \u0d85\u0dc3\u0dca\u0dc0\u0dd3\u0db8\u0dd9\u0db1\u0dca \u0db4\u0dc3\u0dd4, \u0dbb\u0db1\u0dd2\u0dbd\u0dca \u0dc0\u0dd2\u0d9a\u0dca\u200d\u0dbb\u0db8\u0dc3\u0dd2\u0d82\u0dc4 \u0da2\u0db1\u0dcf\u0db0\u0dd2\u0db4\u0dad\u0dd2 \u0db0\u0dd6\u0dbb\u0dba\u0da7 \u0db4\u0dad\u0dca\u0d9a\u0dd2\u0dbb\u0dd3\u0db8 \u0dc3\u0db3\u0dc4\u0dcf \u0da1\u0db1\u0dca\u0daf \u0dc0\u0dd2\u0db8\u0dc3\u0dd3\u0db8 \u0db4\u0dd0\u0dc0\u0dd0\u0dad\u0dca\u0dc0\u0dd6\u0dba\u0dda, 2022 \u0da2\u0dd6\u0dbd\u0dd2 \u0db8\u0dc3 20 \u0dc0\u0db1 \u0daf\u0dcf \u0dba.",
    "\u0d92 \u0d85\u0db1\u0dd4\u0dc0, \u0da2\u0db1\u0dcf\u0db0\u0dd2\u0db4\u0dad\u0dd2 \u0dc3\u0dc4 \u0d85\u0d9c\u0dca\u200d\u0dbb\u0dcf\u0db8\u0dcf\u0dad\u0dca\u200d\u0dba\u0dc0\u0dbb\u0dba\u0dcf\u0da7 \u0db4\u0dc3\u0dd4\u0dc0 \u0dc0\u0dd0\u0da9\u0dd2 \u0db8 \u0db4\u0dd2\u0dc5\u0dd2\u0d9c\u0dd0\u0db1\u0dd3\u0db8\u0d9a\u0dca \u0d87\u0dad\u0dd2 \u0db4\u0dd4\u0dbb\u0dc0\u0dd0\u0dc3\u0dd2\u0dba\u0dcf \u0dc0\u0db1\u0dca\u0db1\u0dda, \u0d9a\u0dad\u0dcf\u0db1\u0dcf\u0dba\u0d9a\u0dc0\u0dbb\u0dba\u0dcf \u0dba.",
    "\u0d86\u0dbb\u0dd4\u0d9c\u0db8\u0dca\u0db6\u0dda : \u0d8a\u0dc1\u0dca\u200d\u0dbb\u0dcf\u0dba\u0dbd\u0dca \u0da2\u0dcf\u0dad\u0dd2\u0d9a\u0dba\u0dd2\u0db1\u0dca\u0d9c\u0dda '\u0da0\u0db6\u0dcf\u0da9\u0dca \u0dc4\u0dc0\u0dd4\u0dc3\u0dca' \u0d9c\u0dd0\u0db1 \u0db4\u0dca\u200d\u0dbb\u0daf\u0dda\u0dc1\u0dc0\u0dcf\u0dc3\u0dd2\u0db1\u0dca \u0dc3\u0dc4 \u0dbb\u0da2\u0dba \u0d9a\u0dd2\u0dba\u0db1\u0dca\u0db1\u0dda \u0db8\u0ddc\u0db1\u0dc0\u0dcf \u0daf?",
    "\u0db1\u0ddc\u0daf\u0dd0\u0db1\u0dd4\u0dc0\u0dad\u0dca\u0db8 \u0d85\u0db4\u0dc0 \u0dbd\u0dd9\u0da9 \u0d9a\u0dbb\u0db1 \u0da9\u0dd2\u0da2\u0dd2\u0da7\u0dbd\u0dca \u0d8b\u0db4\u0d9a\u0dbb\u0dab \u0dc0\u0dbd\u0dd2\u0db1\u0dca \u0db8\u0dd2\u0daf\u0dd9\u0db1\u0dca\u0db1 \u0db8\u0dda \u0d8b\u0db4\u0daf\u0dd9\u0dc3\u0dca \u0db4\u0dd2\u0dc5\u0dd2\u0db4\u0daf\u0dd2\u0db1\u0dca\u0db1",
    "\u0d85\u0dbd\u0dca \u0db4\u0da0\u0dd3\u0db1\u0ddd: \u0d85\u0dc0\u0dd4\u0dbb\u0dd4\u0daf\u0dd4 83\u0d9a \u0db4\u0dd2\u0dba\u0dd9\u0d9a\u0dd4 \u0dc3\u0dc4 29 \u0dc4\u0dd0\u0dc0\u0dd2\u0dbb\u0dd2\u0daf\u0dd2 \u0db8\u0dc0\u0d9a \u0daf\u0dbb\u0dd4 \u0dc3\u0dd4\u0dbb\u0dad\u0dbd\u0dca \u0db6\u0dd0\u0dbd\u0dd3\u0db8 \u0d85\u0dc0\u0daf\u0dcf\u0db1\u0db8\u0dca\u0dc3\u0dc4\u0d9c\u0dad \u0d87\u0dba\u0dd2?",
    "\u0daf\u0dd4\u0dbb\u0d9a\u0dad\u0db1 \u0dc3\u0db8\u0dcf\u0d9c\u0db8\u0dca \u0d94\u0db6\u0dda \u0db4\u0dd0\u0dbb\u0dab\u0dd2 \u0daf\u0dd4\u0dbb\u0d9a\u0dad\u0db1 \u0d85\u0d82\u0d9a \u0dba\u0dc5\u0dd2 \u0db1\u0dd2\u0d9a\u0dd4\u0dad\u0dca \u0d9a\u0dd2\u0dbb\u0dd3\u0db8 \u0db1\u0dd2\u0dc3\u0dcf \u0d94\u0db6\u0da7 \u0dc0\u0dd2\u0dba \u0dc4\u0dd0\u0d9a\u0dd2 \u0dc4\u0dcf\u0db1\u0dd2"
  ]
}