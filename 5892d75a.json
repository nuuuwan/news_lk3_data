{
  "newspaper_id": "bbccomsinhala",
  "url": "https://www.bbc.com/sinhala/articles/c9rn66q3p6no",
  "time_ut": 1688082394.0,
  "original_lang": "si",
  "original_title": "\u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0dc4\u0dcf \u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d89\u0da9\u0db8\u0dca \u0d9c\u0dd0\u0da7\u0dbd\u0dd4\u0dc0:\u0d93\u0dad\u0dd2\u0dc4\u0dcf\u0dc3\u0dd2\u0d9a \u0dc3\u0dcf\u0d9a\u0dca\u0dc2\u0dd2, \u0dc0\u0dbb\u0dca\u0dad\u0db8\u0dcf\u0db1 \u0dc3\u0dca\u0dc0\u0dbb\u0dd6\u0db4\u0dba \u0dc3\u0dc4 \u0dc3\u0dd0\u0db6\u0dd1 \u0d85\u0dba\u0dd2\u0dad\u0dd2\u0dba \u0d9a\u0dcf\u0da7\u0daf?",
  "original_body_lines": [
    "\u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0dc4\u0dcf \u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d89\u0da9\u0db8\u0dca \u0d9c\u0dd0\u0da7\u0dbd\u0dd4\u0dc0:\u0d93\u0dad\u0dd2\u0dc4\u0dcf\u0dc3\u0dd2\u0d9a \u0dc3\u0dcf\u0d9a\u0dca\u0dc2\u0dd2, \u0dc0\u0dbb\u0dca\u0dad\u0db8\u0dcf\u0db1 \u0dc3\u0dca\u0dc0\u0dbb\u0dd6\u0db4\u0dba \u0dc3\u0dc4 \u0dc3\u0dd0\u0db6\u0dd1 \u0d85\u0dba\u0dd2\u0dad\u0dd2\u0dba \u0d9a\u0dcf\u0da7\u0daf?",
    "\u0d89\u0dad\u0dd2\u0dc4\u0dcf\u0dc3\u0dba \u0dba\u0db1\u0dd4 \u0db8\u0dcf\u0db1\u0dc0 \u0dc1\u0dd2\u0dc2\u0dca\u0da8\u0dcf\u0da0\u0dcf\u0dbb\u0dba\u0dda \u0db4\u0dd0\u0dc0\u0dd0\u0dad\u0dca\u0db8 \u0db4\u0dd2\u0dc5\u0dd2\u0db6\u0db3\u0dc0 \u0dc0\u0dbb\u0dca\u0dad\u0db8\u0dcf\u0db1\u0dba\u0dda\u0daf\u0dd3 \u0d85\u0db0\u0dca\u200d\u0dba\u0db1\u0dba \u0d9a\u0dd2\u0dbb\u0dd3\u0db8\u0da7  \u0d89\u0dad\u0dd2\u0dbb\u0dd2\u0dc0 \u0d87\u0dad\u0dd2 \u0dc4\u0ddc\u0db3\u0db8 \u0dc3\u0dcf\u0db0\u0d9a\u0dba\u0dba\u0dd2. \u0d91\u0db8 \u0dc3\u0dcf\u0db0\u0d9a\u0dba\u0da7 \u0dc3\u0dcf\u0d9a\u0dca\u0dc2\u0dd2 \u0dc3\u0dd0\u0db4\u0dba\u0dd9\u0db1\u0dca\u0db1\u0dda \u0dc0\u0d82\u0dc1 \u0d9a\u0dad\u0dcf, \u0d85\u0dad\u0dd3\u0dad \u0da2\u0db1\u0db4\u0dca\u200d\u0dbb\u0dc0\u0dcf\u0daf \u0db8\u0dd9\u0db1\u0dca\u0db8 \u0dc0\u0dd2\u0dc0\u0dd2\u0db0 \u0dc3\u0dca\u0dae\u0dcf\u0db1 \u0dc0\u0dbd \u0d89\u0dad\u0dd2\u0dbb\u0dd2\u0dc0 \u0d9c\u0ddc\u0dc3\u0dca \u0d87\u0dad\u0dd2 \u0db4\u0dde\u0dbb\u0dcf\u0dab\u0dd2\u0d9a \u0db1\u0da7\u0db9\u0dd4\u0db1\u0dca \u0db8\u0d9f\u0dd2\u0db1\u0dd2.",
    "\u0d91\u0dc4\u0dd9\u0dad\u0dca \u0db8\u0dcf\u0db1\u0dc0 \u0da2\u0db1\u0dcf\u0dc0\u0dcf\u0dc3 \u0dc0\u0dca\u200d\u0dba\u0dcf\u0db4\u0dca\u0dad\u0dd2\u0dba \u0dc3\u0db8\u0d9f \u0dba\u0db8\u0dca \u0dbb\u0da7\u0d9a \u0dad\u0dc0\u0daf\u0dd4\u0dbb\u0da7\u0dad\u0dca \u0db7\u0dde\u0dad\u0dd2\u0d9a\u0dc0 \u0d89\u0dad\u0dd2\u0dbb\u0dd2\u0dc0 \u0d87\u0dad\u0dd2 \u0dc3\u0dcf\u0d9a\u0dca\u0dc2\u0dd2 \u0db1\u0dd0\u0dc0\u0dad \u0dc4\u0db3\u0dd4\u0db1\u0dcf \u0d9c\u0dd0\u0db1\u0dd3\u0db8 \u0dc4\u0dcf \u0db4\u0dca\u200d\u0dbb\u0dad\u0dd2\u0dc3\u0dca\u0dae\u0dcf\u0db4\u0db1\u0dba \u0d9a\u0dd2\u0dbb\u0dd3\u0db8 \u0d85\u0db7\u0dd2\u0dba\u0ddd\u0d9c\u0dba\u0d9a\u0dca\u0dc0 \u0db4\u0dc0\u0dad\u0dd3.",
    "\u0d92 \u0d85\u0db1\u0dd4\u0dc0 \u0db8\u0dd9\u0db8 \u0d9a\u0dcf\u0dbb\u0dca\u0dba\u0dba \u0daf\u0dda\u0dc1\u0db4\u0dcf\u0dbd\u0db1, \u0da2\u0db1\u0dc0\u0dcf\u0dbb\u0dca\u0d9c\u0dd2\u0d9a \u0dc4\u0dcf \u0d86\u0d9c\u0db8\u0dd2\u0d9a \u0db8\u0dd4\u0dc4\u0dd4\u0dab\u0dd4\u0dc0\u0dbb\u0d9a\u0dca \u0d9c\u0dd0\u0db1\u0dd3\u0db8 \u0db8\u0dd9\u0db8 \u0d85\u0db7\u0dd2\u0dba\u0ddd\u0d9c\u0dcf\u0dad\u0dca\u0db8\u0d9a \u0dad\u0dad\u0dca\u0dad\u0dca\u0dc0\u0dba \u0dad\u0dc0 \u0daf\u0dd4\u0dbb\u0da7\u0dad\u0dca \u0dc0\u0da9\u0dcf \u0dc0\u0dbb\u0dca\u0db0\u0db1\u0dba \u0d9a\u0dbb\u0db1\u0dca\u0db1\u0d9a\u0dd2.",
    "\u0d91\u0dc4\u0dd9\u0dad\u0dca \u0d9d\u0da7\u0dca\u0da7\u0db1\u0dba\u0d9a\u0dd2\u0db1\u0dca \u0dad\u0ddc\u0dbb\u0dc0 \u0dc0\u0da9\u0dcf \u0dc3\u0dcf\u0db0\u0dcf\u0dbb\u0dab \u0d9a\u0ddd\u0dab\u0dba\u0d9a\u0dd2\u0db1\u0dca \u0db4\u0dc0\u0dad\u0dd2\u0db1 \u0db8\u0dcf\u0db1\u0dc0 \u0da2\u0db1\u0dcf\u0dc0\u0dcf\u0dc3 \u0d86\u0dbb\u0d9a\u0dca\u0dc2\u0dcf \u0d9a\u0dd2\u0dbb\u0dd3\u0db8\u0dda \u0dc0\u0d9c\u0d9a\u0dd3\u0db8 \u0db8\u0dd9\u0db1\u0dca\u0db8 \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf\u0dad\u0dca\u0db8\u0d9a \u0dc3\u0dca\u0dae\u0dcf\u0db1 \u0dc3\u0dd4\u0dbb\u0d9a\u0dca\u0dc2\u0dd2\u0dad \u0d9a\u0dd2\u0dbb\u0dd3\u0db8  \u0dba\u0db1 \u0d9a\u0dcf\u0dbb\u0dca\u0dba\u0dba\u0db1\u0dca \u0daf\u0dd9\u0d9a\u0dd9\u0dc4\u0dd2\u0db8 \u0dc0\u0d9c\u0d9a\u0dd3\u0db8 \u0db6\u0dd0\u0dbb \u0dc0\u0db1\u0dca\u0db1\u0dda \u0d92 \u0dbb\u0da7\u0dda \u0db4\u0dcf\u0dbd\u0d9a\u0dba\u0dd2\u0db1\u0dca\u0da7, \u0db6\u0dbd\u0db0\u0dcf\u0dbb\u0dd3\u0db1\u0dca\u0da7 \u0dc3\u0dc4 \u0dc3\u0db8\u0dc3\u0dca\u0dad \u0db4\u0dd4\u0dbb\u0dc0\u0dd0\u0dc3\u0dd2\u0dba\u0db1\u0dca\u0da7\u0dba.",
    "\u0d91\u0dc4\u0dd9\u0dad\u0dca \u0d92  \u0dc3\u0d82\u0dc0\u0dda\u0daf\u0dd3\u0dad\u0dcf\u0dc0\u0dba \u0db6\u0dd2\u0db3\u0dd3 \u0dba\u0dcf\u0db8 \u0dc4\u0dda\u0dad\u0dd4\u0dc0\u0dd9\u0db1\u0dca  \u0d85\u0db4 \u0dbb\u0da7\u0dda\u0daf\u0dd3 \u0db6\u0ddc\u0dc4\u0ddd \u0dc0\u0dd2\u0da7 \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf\u0dc0 \u0d91\u0d9a\u0dca \u0da2\u0dcf\u0dad\u0dd2\u0dba\u0d9a \u0d8b\u0dbb\u0dd4\u0db8\u0dba\u0d9a\u0dca \u0dc4\u0ddd \u0db4\u0dca\u200d\u0dbb\u0dc1\u0dca\u0db1\u0dba\u0d9a\u0dca \u0db6\u0dc0\u0da7 \u0db4\u0dad\u0dca\u0dc0\u0dd3\u0db8\u0dad\u0dca, \u0d85\u0db1\u0dd9\u0d9a\u0dca \u0da2\u0dcf\u0dad\u0dd3\u0db1\u0dca  \u0d91\u0dc4\u0dd2 \u0dc4\u0dad\u0dd4\u0dbb\u0db1\u0dca \u0dbd\u0dd9\u0dc3 \u0dc3\u0dd0\u0dc5\u0d9a\u0dd3\u0db8\u0dad\u0dca \u0db8\u0dd1\u0dad \u0d9a\u0dcf\u0dbd\u0dd3\u0db1 \u0d89\u0dad\u0dd2\u0dc4\u0dcf\u0dc3\u0dba \u0dad\u0dd4\u0dc5 \u0daf\u0dd2\u0d9c\u0dd2\u0db1\u0dca \u0daf\u0dd2\u0d9c\u0da7\u0db8 \u0db1\u0dd2\u0dbb\u0dd2\u0d9a\u0dca\u0dc2\u0dab\u0dba \u0dc0\u0dd3 \u0d87\u0dad\u0dd2 \u0d9a\u0dcf\u0dbb\u0dab\u0dba\u0d9a\u0dd2.",
    "\u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba, \u0d91\u0dc3\u0dda\u0dad\u0dca \u0db1\u0dd0\u0dad\u0dca\u0db1\u0db8\u0dca \"\u0d9a\u0dd4\u0dbb\u0dd4\u0db1\u0dca\u0daf\u0d9a\" \u0db1\u0db8\u0dca \u0dc3\u0dca\u0dae\u0dcf\u0db1\u0dba \u0daf \u0dc0\u0dbb\u0db1\u0dca \u0dc0\u0dbb \u0db8\u0dda \u0d9a\u0dad\u0dd2\u0d9a\u0dcf\u0dc0\u0dda \u0db8\u0dd4\u0dbd\u0dca\u0db4\u0dd9\u0dc5\u0da7 \u0db8\u0dad\u0dd4\u0dc0\u0db1 \u0db8\u0dcf\u0dad\u0dd8\u0d9a\u0dcf\u0dc0\u0d9a\u0dca  \u0dc0\u0db1 \u0d85\u0dad\u0dbb, \u0d91\u0dba \u0db8\u0dd1\u0dad \u0d9a\u0dcf\u0dbd\u0dd3\u0db1\u0dc0 \u0dc0\u0dd0\u0da9\u0dd2\u0db8 \u0d86\u0db1\u0dca\u0daf\u0ddd\u0dbd\u0db1\u0dba\u0d9a\u0dca \u0d87\u0dad\u0dd2 \u0d9a\u0dc5 \u0db4\u0dca\u200d\u0dbb\u0dc1\u0dca\u0db1\u0dba\u0d9a\u0dca \u0db6\u0dc0\u0da7 \u0db4\u0dad\u0dca\u0dc0\u0dd6\u0dba\u0dda \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0d85\u0db0\u0dca\u200d\u0dba\u0d9a\u0dca\u0dc2 \u0da2\u0db1\u0dbb\u0dcf\u0dbd\u0dca\u0dc0\u0dbb\u0dba\u0dcf \u0dad\u0db8 \u0db0\u0dd4\u0dbb\u0dba\u0dd9\u0db1\u0dca \u0d89\u0dbd\u0dca\u0dbd\u0dcf \u0d85\u0dc3\u0dca\u0dc0\u0dd3\u0db8 \u0daf\u0d9a\u0dca\u0dc0\u0dcf\u0db8 \u0d91\u0dba \u0daf\u0dd2\u0d9c\u0dca\u0d9c\u0dd0\u0dc3\u0dd4\u0dab\u0dd4 \u0db6\u0dd0\u0dc0\u0dd2\u0db1\u0dd2.",
    "\u0d9a\u0dd9\u0dc3\u0dda \u0db1\u0db8\u0dd4\u0dad\u0dca \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0dc4\u0dcf \u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d9c\u0dca\u200d\u0dbb\u0dcf\u0db8\u0dba\u0dda \u0d89\u0da9\u0db8\u0dca \u0d9c\u0dd0\u0da7\u0dbd\u0dd4\u0dc0 \u0dc4\u0dcf \u0db6\u0dd0\u0db3\u0dd3 \u0d87\u0dad\u0dd2 \u0dc3\u0db8\u0dcf\u0da2\u0d9c\u0dad \u0dad\u0ddc\u0dbb\u0dad\u0dd4\u0dbb\u0dd4   \u0db6\u0ddc\u0dc4\u0ddd \u0dc0\u0dd2\u0da7 \u0dc0\u0dd2\u0daf\u0dca\u200d\u0dba\u0dcf\u0dad\u0dca\u0db8\u0d9a \u0dc4\u0ddd \u0db4\u0dbb\u0dca\u0dba\u0dda\u0dc2\u0dab\u0dcf\u0dad\u0dca\u0db8\u0d9a \u0dad\u0ddc\u0dbb\u0dad\u0dd4\u0dbb\u0dd4 \u0db8\u0dad \u0db4\u0dcf\u0daf\u0d9a \u0db1\u0ddc\u0dc0\u0db1 \u0db6\u0dc0 \u0dc0\u0da7\u0dc4\u0dcf \u0d9c\u0dad\u0dca  \u0d85\u0db4\u0dd2 \u0d92 \u0d85\u0db1\u0dd4\u0dc0 \u0daf\u0dd2\u0dbb\u0dca\u0d9d \u0dad\u0ddc\u0dbb\u0dad\u0dd4\u0dbb\u0dd4 \u0dc3\u0dd9\u0dc0\u0dd3\u0db8\u0d9a \u0db1\u0dd2\u0dbb\u0dad\u0dc0\u0dd3\u0db8\u0dd4.",
    "\u0d92 \u0d85\u0db1\u0dd4\u0dc0 \u0d91\u0dc4\u0dd2\u0daf\u0dd3 \u0dc4\u0db8\u0dd4 \u0dc0\u0dd6 \u0d93\u0dad\u0dd2\u0dc4\u0dcf\u0dc3\u0dd2\u0d9a \u0db8\u0dd4\u0dbd\u0dcf\u0dc1\u0dca\u200d\u0dbb, \u0dc3\u0dca\u0dae\u0dcf\u0db1\u0dd3\u0dba \u0db4\u0dbb\u0dd3\u0d9a\u0dca\u0dc2\u0dab, \u0d9a\u0dda\u0dc2\u0dca\u0dad\u0dca\u200d\u0dbb \u0da0\u0dcf\u0dbb\u0dd2\u0d9a\u0dcf, \u0dc0\u0dd2\u0daf\u0dca\u0dc0\u0dad\u0dd4\u0db1\u0dca\u0d9c\u0dda \u0d85\u0daf\u0dc4\u0dc3\u0dca, \u0d9c\u0db8\u0dca\u0dc0\u0dcf\u0dc3\u0dd2\u0db1\u0dca, \u0dbb\u0dcf\u0da2\u0dca\u200d\u0dba \u0db1\u0dd2\u0dbd\u0db0\u0dcf\u0dbb\u0dd2\u0db1\u0dca , \u0d86\u0d9c\u0db8\u0dd2\u0d9a \u0db1\u0dcf\u0dba\u0d9a\u0dba\u0dd2\u0db1\u0dca  \u0dc3\u0dc4 \u0dc3\u0dd2\u0dad\u0dd2\u0dba\u0db8\u0dca \u0d85\u0db0\u0dca\u200d\u0dba\u0db1\u0dba \u0d9a\u0dbb\u0db8\u0dd2\u0db1\u0dca  \u0dbd\u0daf  \u0dad\u0ddc\u0dbb\u0dad\u0dd4\u0dbb\u0dd4  \u0db4\u0daf\u0db1\u0db8\u0dca \u0d9a\u0dbb\u0d9c\u0db1\u0dd2\u0db8\u0dd2\u0db1\u0dca \u0db8\u0dd9\u0db8 \u0daf\u0dd3\u0dbb\u0dca\u0d9d \u0dbd\u0dd2\u0db4\u0dd2\u0dba \u0dc3\u0db8\u0dca\u0db4\u0dcf\u0daf\u0db1\u0dba \u0d9a\u0dc5\u0dd9\u0db8\u0dd4.",
    "\u0d9a\u0dd4\u0dbb\u0dd4\u0db1\u0dca\u0daf\u0d9a \u0dc4\u0dd9\u0dc0\u0dad\u0dca \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0db4\u0dd2\u0dc4\u0dd2\u0da7\u0dd2 \u0dc3\u0dca\u0dae\u0dcf\u0db1\u0dba \u0d85\u0dba\u0dad\u0dca \u0dc0\u0db1\u0dca\u0db1\u0dda \u0db8\u0dd4\u0dbd\u0dad\u0dd2\u0dc0\u0dca \u0daf\u0dd2\u0dc3\u0dca\u0dad\u0dca\u200d\u0dbb\u0dd2\u0d9a\u0dca\u0d9a\u0dba\u0da7 \u0dba.",
    "\u0db8\u0dd4\u0dbd\u0dad\u0dd2\u0dc0\u0dca - \u0db4\u0dd4\u0dbd\u0dd2\u0dba\u0db1\u0dca\u0d9a\u0dd4\u0dbd\u0db8 \u0db8\u0dcf\u0dbb\u0dca\u0d9c\u0dba\u0dd9\u0db1\u0dca \u0daf\u0d9a\u0dd4\u0dab\u0da7 \u0dc4\u0dd0\u0dbb\u0dd3 \u0d9a\u0dd2\u0dbd\u0ddd\u0db8\u0dd3\u0da7\u0dbb\u0dca 26\u0d9a\u0da7 \u0d86\u0dc3\u0db1\u0dca\u0db1 \u0daf\u0dd4\u0dbb\u0d9a\u0dca \u0d9c\u0db8\u0db1\u0dca \u0d9a\u0dd2\u0dbb\u0dd3\u0db8\u0dd9\u0db1\u0dca \u0db4\u0dc3\u0dd4 \u0db8\u0dd9\u0db8 \u0d93\u0dad\u0dd2\u0dc4\u0dcf\u0dc3\u0dd2\u0d9a \u0dc3\u0dca\u0dae\u0dcf\u0db1\u0dba\u0da7 \u0dc5\u0d9f\u0dcf\u0dc0\u0dd2\u0dba \u0dc4\u0dd0\u0d9a\u0dd2 \u0dba.",
    "\u0db1\u0dd0\u0daf\u0dd4\u0db1\u0dca\u0d9a\u0dbb\u0dca\u0db1\u0dd2 \u0dc0\u0db1\u0dba\u0da7 \u0d85\u0dba\u0dad\u0dca \u0dc0\u0db1 \u0d9a\u0dd4\u0dbb\u0dd4\u0db1\u0dca\u0daf\u0d9a \u0db1\u0db8\u0dca \u0dc0\u0dd6 \u0db8\u0dd9\u0db8 \u0db4\u0dca\u200d\u0dbb\u0daf\u0dda\u0dc1\u0dba \u0d86\u0dc3\u0db1\u0dca\u0db1\u0dba\u0dda  '\u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4' \u0db1\u0db8\u0dca \u0dc0\u0dd6 \u0dc0\u0dd0\u0dc0\u0d9a\u0dca \u0daf \u0db4\u0dd2\u0dc4\u0dd2\u0da7\u0dcf \u0dad\u0dd2\u0db6\u0dda.",
    "\u0d9a\u0dd9\u0dc3\u0dda\u0dc0\u0dd4\u0dc0 \u0daf, \u0db8\u0dd9\u0db8 \u0dc0\u0dd0\u0dc0 \u0d85\u0d9c\u0dca\u0db6\u0ddd \u0dbb\u0da2\u0dd4 \u0dc0\u0dd2\u0dc3\u0dd2\u0db1\u0dca \u0dad\u0db1\u0db1 \u0dbd\u0daf '\u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dcf\u0db4\u0dd3' \u0db1\u0db8\u0dca\u0dc0\u0dd6 \u0dc0\u0dd0\u0dc0 \u0dbd\u0dd9\u0dc3 \u0daf \u0d89\u0dad\u0dd2\u0dc4\u0dcf\u0dc3\u0dba\u0dda \u0dc3\u0db3\u0dc4\u0db1\u0dca \u0dc0\u0dda.",
    "\u0db8\u0dd4\u0dbd\u0dad\u0dd2\u0dc0\u0dca \u0d9a\u0dd4\u0dbb\u0dd4\u0db3\u0dd4\u0db8\u0dbd\u0dd9\u0dba\u0dd2 \u0db4\u0dca\u200d\u0dbb\u0daf\u0dda\u0dc1\u0dba\u0dda \"\u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0dbb\u0d9a\u0dca\u0dc2\u0dd2\u0dad\u0dba \u0dc4\u0dd9\u0dc5\u0dd2\u0db4\u0dd9\u0dc4\u0dd9\u0dc5\u0dd2 \u0d9a\u0dbb\u0daf\u0dca\u0daf\u0dd3\" \u0db4\u0dca\u200d\u0dbb\u0daf\u0dda\u0dc1\u0dc0\u0dcf\u0dc3\u0dd3\u0db1\u0dca\u0d9c\u0dd9\u0db1\u0dca \u0db6\u0dcf\u0db0\u0dcf\u0db4\u0dd4\u0dbb\u0dcf \u0dc0\u0dc3\u0dca\u0dad\u0dd4 \u0dbb\u0dd0\u0d9a \u0d9c\u0dd0\u0db1\u0dd3\u0db8\u0da7 \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0\u0da7 \u0dc0\u0dd4\u0dc0\u0db8\u0db1\u0dcf\u0dc0\u0d9a\u0dca \u0db1\u0dd0\u0daf\u0dca\u0daf?",
    "\u0d9a\u0dd4\u0dbb\u0dd4\u0db1\u0dca\u0daf\u0d9a \u0dc4\u0dd9\u0dc0\u0dad\u0dca \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca  \u0dc4\u0db8\u0dd4\u0dc0\u0db1 \u0d93\u0dad\u0dd2\u0dc4\u0dcf\u0dc3\u0dd2\u0d9a \u0dbd\u0dd2\u0d9b\u0dd2\u0dad \u0dc3\u0dcf\u0d9a\u0dca\u0dc2\u0dd2 \u0db8\u0ddc\u0db1\u0dc0\u0dcf \u0daf?",
    "\u0d85\u0da7\u0dca\u0da8\u0d9a\u0dad\u0dcf\u0dc0\u0db1\u0dca\u0dc4\u0dd2 \u0dc3\u0dc4 \u0dc0\u0d82\u0dc1\u0d9a\u0dad\u0dcf\u0dc0\u0db1\u0dca \u0dc4\u0dd2 '\u0d9a\u0dd4\u0dbb\u0dd4\u0db1\u0dca\u0daf\u0d9a' \u0dc4\u0dd9\u0dc0\u0dad\u0dca '\u0d9a\u0dd4\u0dbb\u0dd4\u0db1\u0dca\u0daf' \u0dba\u0db1 \u0db1\u0dcf\u0db8\u0dba\u0dd9\u0db1\u0dca \u0dc4\u0dd0\u0db3\u0dd2\u0db1\u0dca\u0dc0\u0db1\u0dca\u0db1\u0dda \u0db8\u0dd9\u0db8 \u0dc3\u0dca\u0dae\u0dcf\u0db1\u0dba \u0dba\u0dd2.",
    "\u0d9b\u0dbd\u0dca\u0dbd\u0dcf\u0da7\u0db1\u0dcf\u0d9c \u0dbb\u0da2\u0dd4 \u0dc0\u0dd2\u0dc3\u0dd2\u0db1\u0dca \u0dc3\u0db8\u0dca\u0db8\u0dad \u0dc0\u0dbb\u0dca\u0dc2 100-103 \u0d85\u0dad\u0dbb \u0d9a\u0dcf\u0dbd \u0dc3\u0dd3\u0db8\u0dcf\u0dc0\u0dda \u0daf\u0dd3 '\u0d9a\u0dd4\u0dbb\u0dd4\u0da5 \u0db4\u0dcf\u0dc3\u0d9a' \u0db1\u0db8\u0dd2\u0db1\u0dca \u0db8\u0dd9\u0db8 \u0dc0\u0dd2\u0dc4\u0dcf\u0dbb\u0dba \u0d9c\u0ddc\u0da9\u0db1\u0dd0\u0d82\u0dc0\u0dd6 \u0db6\u0dc0 \u0db8\u0dc4\u0dcf\u0dc0\u0d82\u0dc1\u0dba\u0dda 33 \u0db4\u0dbb\u0dd2\u0da0\u0dca\u0da2\u0dda\u0daf\u0dba\u0dda 32 \u0dc0\u0db1 \u0db4\u0dd9\u0dc5\u0dd9\u0dc4\u0dd2 \u0dc3\u0db3\u0dc4\u0db1\u0dca \u0dc0\u0dda.",
    "\u0da1\u0dcf\u0dba\u0dcf\u0dbb\u0dd6\u0db4 \u0db8\u0dd6\u0dbd\u0dcf\u0dc1\u0dca\u200d\u0dbb\u0dba, Mahawamsa\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0d9b\u0dbd\u0dca\u0dbd\u0dcf\u0da7\u0db1\u0dcf\u0d9c \u0dbb\u0da2\u0dd4 \u0d9a\u0dbb\u0dc0\u0dd6 '\u0d9a\u0dd4\u0dbb\u0dd4\u0da5 \u0db4\u0dcf\u0dc3\u0d9a' \u0dc0\u0dd2\u0dc4\u0dcf\u0dbb\u0dba \u0db8\u0dda \u0d9a\u0dd4\u0dbb\u0dd4\u0db3\u0dd4\u0db8\u0dbd\u0dda \u0dc0\u0dd2\u0dc4\u0dcf\u0dbb\u0dba\u0db8 \u0db6\u0dd0\u0dc0\u0dca \u0dc3\u0dd0\u0dbd\u0d9a\u0dda",
    "\u0da1\u0dcf\u0dba\u0dcf\u0dbb\u0dd6\u0db4 \u0db8\u0dd6\u0dbd\u0dcf\u0dc1\u0dca\u200d\u0dbb\u0dba, Mahawamsa\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0d9b\u0dbd\u0dca\u0dbd\u0dcf\u0da7\u0db1\u0dcf\u0d9c \u0dbb\u0da2\u0dd4 \u0d9a\u0dbb\u0dc0\u0dd6 '\u0d9a\u0dd4\u0dbb\u0dd4\u0da5 \u0db4\u0dcf\u0dc3\u0d9a' \u0dc0\u0dd2\u0dc4\u0dcf\u0dbb\u0dba \u0db8\u0dda \u0d9a\u0dd4\u0dbb\u0dd4\u0db3\u0dd4\u0db8\u0dbd\u0dda \u0dc0\u0dd2\u0dc4\u0dcf\u0dbb\u0dba\u0db8 \u0db6\u0dd0\u0dc0\u0dca \u0dc3\u0dd0\u0dbd\u0d9a\u0dda",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0d9b\u0dbd\u0dca\u0dbd\u0dcf\u0da7\u0db1\u0dcf\u0d9c \u0dbb\u0da2\u0dd4 \u0d9a\u0dbb\u0dc0\u0dd6 '\u0d9a\u0dd4\u0dbb\u0dd4\u0da5 \u0db4\u0dcf\u0dc3\u0d9a' \u0dc0\u0dd2\u0dc4\u0dcf\u0dbb\u0dba \u0db8\u0dda \u0d9a\u0dd4\u0dbb\u0dd4\u0db3\u0dd4\u0db8\u0dbd\u0dda \u0dc0\u0dd2\u0dc4\u0dcf\u0dbb\u0dba\u0db8 \u0db6\u0dd0\u0dc0\u0dca \u0dc3\u0dd0\u0dbd\u0d9a\u0dda",
    "\u0d89\u0db1\u0dca \u0db4\u0dc3\u0dd4\u0dc0 \u0dc3\u0db8\u0dca\u0db8\u0dad \u0dc0\u0dbb\u0dca\u0dc2 571-604 \u0d9a\u0dcf\u0dbd \u0dc3\u0dd3\u0db8\u0dcf\u0dc0\u0dda \u0daf\u0dd3 \u0dbb\u0da2\u0d9a\u0db8\u0dca \u0d9a\u0dc5 \u0db4\u0dc5\u0db8\u0dd4\u0dc0\u0db1 \u0d85\u0d9c\u0dca\u0db6\u0ddd \u0dbb\u0da2\u0dd4 \u0dc0\u0dd2\u0dc3\u0dd2\u0db1\u0dca \u0d9a\u0dd4\u0dbb\u0dd4\u0db1\u0dca\u0daf \u0dc0\u0dd2\u0dc4\u0dcf\u0dbb\u0dba \u0db4\u0dd2\u0dc5\u0dd2\u0dc3\u0d9a\u0dbb\u0d9a\u0ddc\u0da7, \u0d91\u0dc4\u0dd2 '\u0d9a\u0dd4\u0dbb\u0dd4\u0db1\u0dca\u0daf \u0dc0\u0dcf\u0db4\u0dd2' \u0dba\u0db1\u0dd4\u0dc0\u0dd9\u0db1\u0dca \u0dc0\u0dd0\u0dc0\u0d9a\u0dca \u0daf \u0db4\u0ddc\u0dbd\u0dca \u0d8b\u0dba\u0db1\u0d9a\u0dca \u0daf \u0d9a\u0dbb\u0dc0\u0dd6 \u0db6\u0dc0\u0da7 \u0db8\u0dc4\u0dcf\u0dc0\u0d82\u0dc1\u0dba\u0dda 41 \u0dc0\u0db1 \u0db4\u0dbb\u0dd2\u0da0\u0dca\u0da2\u0dda\u0daf\u0dba\u0dda 16 \u0dc3\u0dc4 17 \u0dc0\u0db1 \u0db4\u0dd9\u0dc5\u0dd9\u0dc4\u0dd2 \u0dc3\u0db3\u0dc4\u0db1\u0dca\u0dc0 \u0d87\u0dad.",
    "\u0d91\u0db8\u0dd9\u0db1\u0dca\u0db8 \u0daf\u0d9a\u0dd4\u0dab\u0dd4 \u0d89\u0db1\u0dca\u0daf\u0dd2\u0dba\u0dcf\u0dc0\u0dda \u0dc3\u0dd2\u0da7 \u0dbd\u0d82\u0d9a\u0dcf\u0dc0 \u0d86\u0d9a\u0dca\u200d\u0dbb\u0db8\u0dab\u0dba \u0d9a\u0dc5 \u0d9a\u0dcf\u0dbd\u0dd2\u0d82\u0d9c \u0db8\u0dcf\u0d9d\u0d9c\u0dda \u0db6\u0dbd \u0d9a\u0db3\u0dc0\u0dd4\u0dbb\u0d9a\u0dca \u0daf \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0db4\u0dd2\u0dc4\u0dd2\u0da7\u0dd2 \u0db7\u0dd4\u0db8\u0dd2\u0dba\u0dda \u0db4\u0dd2\u0dc4\u0dd2\u0da7\u0dcf \u0dad\u0dd2\u0db6\u0dd6 \u0db6\u0dc0\u0da7 \u0db8\u0dc4\u0dcf \u0dc0\u0d82\u0dc1\u0dba\u0dda \u0dc3\u0db3\u0dc4\u0db1\u0dca \u0dc0\u0dda.",
    "\u0dc3\u0db8\u0dca\u0db8\u0dad \u0dc0\u0dbb\u0dca\u0dc2 1236-1270 \u0d9a\u0dcf\u0dbd \u0dc3\u0dd3\u0db8\u0dcf\u0dc0\u0dda \u0daf\u0dd9\u0dc0\u0db1 \u0db4\u0dd0\u0dbb\u0d9a\u0dd4\u0db8\u0dca\u0db6\u0dcf \u0dbb\u0da2 \u0dc3\u0db8\u0dba\u0dda \u0daf\u0dd3 \u0d87\u0dad\u0dd2 \u0dc0\u0dd6 \u0dba\u0dd4\u0daf\u0dca\u0db0\u0dba\u0dda \u0daf\u0dd3 \u0d9a\u0dcf\u0dbd\u0dd2\u0d82\u0d9c \u0db8\u0dcf\u0d9d\u0d9c\u0dda \u0d91\u0db8 \u0db6\u0dbd\u0d9a\u0ddc\u0da7\u0dd4\u0dc0 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db8\u0dc4\u0dcf \u0dc0\u0d82\u0dc1\u0dba\u0dda 83 \u0dc0\u0dd9\u0db1\u0dd2 \u0db4\u0dbb\u0dd2\u0da0\u0dca\u0da2\u0dda\u0daf\u0dba\u0dda 15 \u0dc0\u0db1 \u0db4\u0dd9\u0dc5\u0dd9\u0dc4\u0dd2 \u0db8\u0dd9\u0dbd\u0dd9\u0dc3 \u0dc3\u0da7\u0dc4\u0db1\u0dca\u0dc0 \u0dad\u0dd2\u0db6\u0dda.",
    "\u0da1\u0dcf\u0dba\u0dcf\u0dbb\u0dd6\u0db4 \u0db8\u0dd6\u0dbd\u0dcf\u0dc1\u0dca\u200d\u0dbb\u0dba, Mahawamsa\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0db8\u0dd9\u0db8 \u0db4\u0dd2\u0da7\u0dd4\u0dc0\u0dda \u0d85\u0dc0\u0dc3\u0db1\u0dca \u0da1\u0dda\u0daf\u0dba\u0dd9\u0dc4\u0dd2 \u0d9a\u0dd4\u0dbb\u0dd4\u0db1\u0dca\u0daf\u0dd2\u0dba \u0d9c\u0dd0\u0db1 \u0dc3\u0db3\u0dc4\u0db1\u0dca \u0dba",
    "\u0da1\u0dcf\u0dba\u0dcf\u0dbb\u0dd6\u0db4 \u0db8\u0dd6\u0dbd\u0dcf\u0dc1\u0dca\u200d\u0dbb\u0dba, Mahawamsa\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0db8\u0dd9\u0db8 \u0db4\u0dd2\u0da7\u0dd4\u0dc0\u0dda \u0d85\u0dc0\u0dc3\u0db1\u0dca \u0da1\u0dda\u0daf\u0dba\u0dd9\u0dc4\u0dd2 \u0d9a\u0dd4\u0dbb\u0dd4\u0db1\u0dca\u0daf\u0dd2\u0dba \u0d9c\u0dd0\u0db1 \u0dc3\u0db3\u0dc4\u0db1\u0dca \u0dba",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0db8\u0dd9\u0db8 \u0db4\u0dd2\u0da7\u0dd4\u0dc0\u0dda \u0d85\u0dc0\u0dc3\u0db1\u0dca \u0da1\u0dda\u0daf\u0dba\u0dd9\u0dc4\u0dd2 \u0d9a\u0dd4\u0dbb\u0dd4\u0db1\u0dca\u0daf\u0dd2\u0dba \u0d9c\u0dd0\u0db1 \u0dc3\u0db3\u0dc4\u0db1\u0dca \u0dba",
    "\u0db6\u0dd4\u0daf\u0dd4\u0db1\u0dca\u0dc0\u0dc4\u0db1\u0dca\u0dc3\u0dda\u0d9c\u0dda \u0daf\u0dd9\u0dc0\u0db1 \u0dbd\u0d82\u0d9a\u0dcf \u0d9c\u0db8\u0db1\u0dda \u0daf\u0dd3 \u0d8b\u0db1\u0dca\u0dc0\u0dc4\u0db1\u0dca\u0dc3\u0dda \u0db8\u0dd9\u0db8 \u0dc3\u0dca\u0dae\u0dcf\u0db1\u0dba\u0da7 \u0dc0\u0dd0\u0da9\u0db8 \u0d9a\u0dc5 \u0db6\u0dc0\u0da7 \u0daf \u0da2\u0db1\u0db4\u0dca\u200d\u0dbb\u0dc0\u0dcf\u0daf\u0dba\u0dda \u0dc3\u0db3\u0dc4\u0db1\u0dca \u0dba.",
    "\u0d91\u0db8\u0dd9\u0db1\u0dca\u0db8 1905 \u0dc0\u0dbb\u0dca\u0dc2\u0dba\u0dda \u0daf\u0dd3 \u0db8\u0dd9\u0dbb\u0da7 \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0dc3\u0dca\u0dae\u0dcf\u0db1 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0d91\u0da0\u0dca. \u0dc3\u0dd3. \u0db4\u0dd2. \u0db6\u0dd9\u0dbd\u0dca \u0db1\u0db8\u0dca \u0dc0\u0dd6 \u0db4\u0dc5\u0db8\u0dd4 \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0d9a\u0ddc\u0db8\u0dc3\u0dcf\u0dbb\u0dd2\u0dc3\u0dca\u0dc0\u0dbb\u0dba\u0dcf \u0dc0\u0dd2\u0dc3\u0dd2\u0db1\u0dca \u0dc3\u0da7\u0dc4\u0db1\u0dca \u0dad\u0db6\u0db1 \u0dbd\u0daf Archaeological Survey of Ceylon \u0da2\u0dbb\u0dca\u0db1\u0dbd\u0dba\u0dda 32 \u0dc0\u0db1 \u0db4\u0dd2\u0da7\u0dd4\u0dc0\u0dda \u0dc3\u0dd2\u0da7 35 \u0dc0\u0db1 \u0db4\u0dd2\u0da7\u0dd4\u0dc0 \u0daf\u0d9a\u0dca\u0dc0\u0dcf \u0d9a\u0dd4\u0dbb\u0dd4\u0db1\u0dca\u0daf \u0d9a\u0db1\u0dca\u0daf \u0dc3\u0dc4 \u0d91\u0dc4\u0dd2 \u0d87\u0dad\u0dd2 \u0db1\u0da7\u0db9\u0dd4\u0db1\u0dca \u0dc3\u0dc4 \u0d86\u0daf\u0dd2 \u0da2\u0db1\u0dcf\u0dc0\u0dcf\u0dc3\u0dba\u0d9a\u0dca \u0db4\u0dd2\u0dc5\u0dd2\u0db6\u0db3\u0dc0 \u0d9a\u0dbb\u0dd4\u0dab\u0dd4 \u0dc3\u0da7\u0dc4\u0db1\u0dca \u0dc0\u0dd3 \u0dad\u0dd2\u0db6\u0dda.",
    "\u0da1\u0dcf\u0dba\u0dcf\u0dbb\u0dd6\u0db4 \u0db8\u0dd6\u0dbd\u0dcf\u0dc1\u0dca\u200d\u0dbb\u0dba, Ceylong Archaeological Survey 1905\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, Archaeological Survey of Ceylon \u0da2\u0dbb\u0dca\u0db1\u0dbd\u0dba\u0dda 1905 \u0dc0\u0dc3\u0dbb\u0dda \u0dc0\u0dd9\u0dc5\u0dd4\u0db8\u0d9a \u0daf\u0dd3 \u0d91\u0da0\u0dca. \u0dc3\u0dd3. \u0db4\u0dd3. \u0db6\u0dd9\u0dbd\u0dca \u0dc0\u0dd2\u0dc3\u0dd2\u0db1\u0dca \u0d9a\u0dd4\u0dbb\u0dd4\u0db3\u0dd4\u0db8\u0dbd\u0dda \u0dc0\u0dd2\u0dc4\u0dcf\u0dbb\u0dba \u0d9c\u0dd0\u0db1 \u0dc3\u0dd2\u0daf\u0dd4\u0d9a\u0dbb\u0db1 \u0dc3\u0db3\u0dc4\u0db1\u0d9a\u0dca",
    "\u0da1\u0dcf\u0dba\u0dcf\u0dbb\u0dd6\u0db4 \u0db8\u0dd6\u0dbd\u0dcf\u0dc1\u0dca\u200d\u0dbb\u0dba, Ceylong Archaeological Survey 1905\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, Archaeological Survey of Ceylon \u0da2\u0dbb\u0dca\u0db1\u0dbd\u0dba\u0dda 1905 \u0dc0\u0dc3\u0dbb\u0dda \u0dc0\u0dd9\u0dc5\u0dd4\u0db8\u0d9a \u0daf\u0dd3 \u0d91\u0da0\u0dca. \u0dc3\u0dd3. \u0db4\u0dd3. \u0db6\u0dd9\u0dbd\u0dca \u0dc0\u0dd2\u0dc3\u0dd2\u0db1\u0dca \u0d9a\u0dd4\u0dbb\u0dd4\u0db3\u0dd4\u0db8\u0dbd\u0dda \u0dc0\u0dd2\u0dc4\u0dcf\u0dbb\u0dba \u0d9c\u0dd0\u0db1 \u0dc3\u0dd2\u0daf\u0dd4\u0d9a\u0dbb\u0db1 \u0dc3\u0db3\u0dc4\u0db1\u0d9a\u0dca",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, Archaeological Survey of Ceylon \u0da2\u0dbb\u0dca\u0db1\u0dbd\u0dba\u0dda 1905 \u0dc0\u0dc3\u0dbb\u0dda \u0dc0\u0dd9\u0dc5\u0dd4\u0db8\u0d9a \u0daf\u0dd3 \u0d91\u0da0\u0dca. \u0dc3\u0dd3. \u0db4\u0dd3. \u0db6\u0dd9\u0dbd\u0dca \u0dc0\u0dd2\u0dc3\u0dd2\u0db1\u0dca \u0d9a\u0dd4\u0dbb\u0dd4\u0db3\u0dd4\u0db8\u0dbd\u0dda \u0dc0\u0dd2\u0dc4\u0dcf\u0dbb\u0dba \u0d9c\u0dd0\u0db1 \u0dc3\u0dd2\u0daf\u0dd4\u0d9a\u0dbb\u0db1 \u0dc3\u0db3\u0dc4\u0db1\u0d9a\u0dca",
    "\u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0d9c\u0dad\u0dca\u0d9a\u0dbd, \u0d91\u0dba \u0d85\u0dba\u0dad\u0dca \u0dc0\u0db1\u0dca\u0db1\u0dda \u0dc3\u0dd2\u0d82\u0dc4\u0dbd \u0db6\u0dde\u0daf\u0dca\u0db0 \u0da2\u0db1\u0dad\u0dcf\u0dc0\u0da7 \u0daf, \u0d91\u0dc3\u0dda \u0db1\u0dd0\u0dad\u0dca\u0db1\u0db8\u0dca \u0daf\u0db8\u0dd2\u0dc5 \u0db6\u0dde\u0daf\u0dca\u0db0 \u0da2\u0db1\u0dad\u0dcf\u0dc0\u0d9c\u0dda \u0dc0\u0dd0\u0db3\u0dd4\u0db8\u0dca \u0db4\u0dd2\u0daf\u0dd4\u0db8\u0dca\u0dc0\u0dbd\u0da7 \u0dbd\u0d9a\u0dca\u0dc0\u0dd3 \u0dad\u0dd2\u0db6\u0dda \u0daf \u0dba\u0db1\u0dca\u0db1 \u0db4\u0dd2\u0dc5\u0dd2\u0db6\u0db3\u0dc0 \u0db4\u0dd0\u0dc4\u0dd0\u0daf\u0dd2\u0dbd\u0dd2 \u0dc3\u0dcf\u0d9a\u0dca\u0dc2\u0dd2 \u0db1\u0ddc\u0db8\u0dd0\u0dad\u0dd2 \u0db6\u0dc0\u0dad\u0dca, \u0db4\u0dc0\u0dad\u0dd2\u0db1 \u0dc3\u0dcf\u0db0\u0d9a \u0db8\u0dad \u0d92 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0dc0\u0dd0\u0da9\u0dd2\u0daf\u0dd4\u0dbb \u0db4\u0dbb\u0dca\u0dba\u0dda\u0dc2\u0dab \u0dc3\u0dd2\u0daf\u0dd4\u0d9a\u0dc5 \u0dba\u0dd4\u0dad\u0dd4 \u0db6\u0dc0\u0dad\u0dca \u0dba\u0dcf\u0db4\u0db1\u0dba \u0dc0\u0dd2\u0dc1\u0dca\u0dc0\u0dc0\u0dd2\u0daf\u0dca\u200d\u0dba\u0dcf\u0dbd\u0dba\u0dba\u0dda \u0d89\u0dad\u0dd2\u0dc4\u0dcf\u0dc3\u0dba \u0db4\u0dd2\u0dbd\u0dd2\u0db6\u0db3 \u0db8\u0dc4\u0dcf\u0da0\u0dcf\u0dbb\u0dca\u0dba \u0db4\u0dd3. \u0db4\u0dd4\u0dc2\u0dca\u0db4\u0dbb\u0dad\u0dca\u0db1\u0db8\u0dca \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc3\u0dda\u0dc0\u0dba\u0da7 \u0db4\u0dd0\u0dc0\u0dc3\u0dd3\u0dba.",
    "\"\u0dc3\u0dd2\u0d82\u0dc4\u0dbd \u0dc0\u0d82\u0dc1\u0d9a\u0dad\u0dcf\u0dc0 \u0dad\u0dd4\u0dc5 '\u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba' \u0dbd\u0dd9\u0dc3\u0dad\u0dca, '\u0d9a\u0dd4\u0dbb\u0dd4\u0db1\u0dca\u0daf\u0dd2' \u0dbd\u0dd9\u0dc3\u0dad\u0dca \u0dc4\u0dd0\u0db3\u0dd2\u0db1\u0dca\u0dc0\u0dd9\u0db1 \u0db8\u0dd9\u0db8 \u0db4\u0dca\u200d\u0dbb\u0daf\u0dda\u0dc1\u0dba \u0daf\u0db8\u0dd2\u0dc5 \u0db7\u0dcf\u0dc2\u0dcf\u0dc0\u0dd9\u0db1\u0dca '\u0d9a\u0dd4\u0dbb\u0dd4\u0db1\u0dca\u0daf\u0dd2 \u0db8\u0dbd', '\u0d9a\u0dd4\u0dbb\u0dd4\u0db1\u0dca\u0daf\u0dd2\u0d8c\u0dbb\u0dca' \u0dbd\u0dd9\u0dc3 \u0dc4\u0dd0\u0db3\u0dd2\u0db1\u0dca\u0dc0\u0dd6 \u0db6\u0dc0\u0da7 \u0dc3\u0db3\u0dc4\u0db1\u0dca \u0dc0\u0db1\u0dc0\u0dcf,\" \u0d94\u0dc4\u0dd4 \u0db4\u0dc0\u0dc3\u0dba\u0dd2.",
    "\"\u0db8\u0dd9\u0dc4\u0dd2 \u0db4\u0dd2\u0dc4\u0dd2\u0da7\u0dcf \u0d87\u0dad\u0dd2 \u0dc3\u0dca\u0dad\u0dd6\u0db4\u0dba \u0dc3\u0dd2\u0d82\u0dc4\u0dbd \u0db6\u0dde\u0daf\u0dca\u0db0 \u0da2\u0db1\u0dad\u0dcf\u0dc0 \u0dc4\u0ddd \u0daf\u0db8\u0dd2\u0dc5 \u0db6\u0dde\u0daf\u0dca\u0db0 \u0da2\u0db1\u0dad\u0dcf\u0dc0\u0da7 \u0d85\u0dba\u0dad\u0dca \u0d91\u0d9a\u0d9a\u0dca \u0daf \u0dba\u0db1\u0dca\u0db1 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db4\u0dd0\u0dc4\u0dd0\u0daf\u0dd2\u0dbd\u0dd2\u0d9a\u0dbb \u0d9c\u0dd0\u0db1\u0dd3\u0db8\u0da7 \u0daf\u0dd0\u0db1\u0da7 \u0d87\u0dad\u0dd2 \u0dc3\u0dcf\u0db0\u0d9a \u0d94\u0dc3\u0dca\u0dc3\u0dda \u0d9c\u0dd0\u0db9\u0dd4\u0dbb\u0dd2\u0db1\u0dca \u0db4\u0dbb\u0dca\u0dba\u0dda\u0dc2\u0dab \u0dc3\u0dd2\u0daf\u0dd4\u0d9a\u0dc5 \u0dba\u0dd4\u0dad\u0dd4 \u0dba\u0dd2.\"",
    "\u0d9a\u0dd9\u0dc3\u0dda \u0dc0\u0dd4\u0dc0\u0dad\u0dca, \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0d89\u0daf\u0dd2\u0d9a\u0dd2\u0dbb\u0dd2\u0db8\u0da7 \u0db4\u0dd9\u0dbb \u0d9a\u0dd4\u0dbb\u0dd4\u0db1\u0dca\u0daf\u0dd4\u0d8c\u0dbb\u0dca \u0db1\u0db8\u0dca \u0dc0\u0dd6 \u0db8\u0dd9\u0db8 \u0dc3\u0dca\u0dae\u0dcf\u0db1\u0dba\u0dda \u0da2\u0db1\u0dcf\u0dc0\u0dcf\u0dc3\u0dba\u0d9a\u0dca \u0dad\u0dd2\u0db6\u0dd6 \u0db6\u0dc0\u0da7 \u0dc3\u0dcf\u0db0\u0d9a \u0db4\u0dc0\u0dad\u0dd2\u0db1 \u0dc0\u0d9c \u0db8\u0dc4\u0dcf\u0da0\u0dcf\u0dbb\u0dca\u0dba\u0dc0\u0dbb\u0dba\u0dcf \u0db4\u0dc0\u0dc3\u0dba\u0dd2.",
    "\"\u0d91\u0dba \u0daf\u0d9a\u0dd4\u0dab\u0dd4 \u0d89\u0db1\u0dca\u0daf\u0dd2\u0dba\u0dcf\u0dc0\u0dda \u0d86\u0db7\u0dcf\u0dc2\u0dba \u0dbd\u0daf \u0daf\u0db8\u0dd2\u0dc5 \u0d9c\u0db8\u0d9a\u0dca \u0db6\u0dc0\u0da7 \u0dc3\u0dd0\u0dbd\u0d9a\u0dd9\u0db1\u0dc0\u0dcf. \u0d92 \u0dc3\u0db3\u0dc4\u0dcf \u0dc0\u0db1 \u0dc3\u0dcf\u0d9a\u0dca\u0dc2\u0dd2 \u0d9a\u0dd4\u0dbb\u0dd4\u0db1\u0dca\u0daf\u0dd2 \u0db8\u0dbd\u0dd9\u0dba\u0dd2 (\u0d9a\u0dd4\u0dbb\u0dd4\u0db1\u0dca\u0daf\u0dd4 \u0d9a\u0db1\u0dca\u0daf) \u0db4\u0dcf\u0db8\u0dd4\u0dbd \u0dc3\u0dc4 \u0d92 \u0d85\u0dc0\u0da7 \u0db4\u0dca\u200d\u0dbb\u0daf\u0dda\u0dc1\u0dba\u0dda \u0daf\u0d9a\u0dca\u0db1\u0da7 \u0dbd\u0dd0\u0db6\u0dd9\u0db1\u0dc0\u0dcf.\"",
    "\"\u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0dc3\u0d82\u0dbb\u0d9a\u0dca\u0dc2\u0dab\u0dba \u0d9a\u0dd2\u0dbb\u0dd3\u0db8 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db8\u0dda \u0dc0\u0db1 \u0dc0\u0dd2\u0da7 \u0d9a\u0dad\u0dcf\u0db6\u0dc4\u0d9a\u0dca \u0d87\u0dad\u0dd2 \u0dc0\u0dd3 \u0dad\u0dd2\u0db6\u0dd9\u0db1 \u0db6\u0dd0\u0dc0\u0dd2\u0db1\u0dca \u0d91\u0db8 \u0dc0\u0dd2\u0dc4\u0dcf\u0dbb\u0dba \u0dc3\u0d82\u0dbb\u0d9a\u0dca\u0dc2\u0dab\u0dba \u0d9a\u0dd2\u0dbb\u0dd3\u0db8 \u0dc0\u0dd0\u0daf\u0d9c\u0dad\u0dca \u0dc0\u0dd9\u0db1\u0dc0\u0dcf \u0dc3\u0dda\u0db8, \u0db8\u0dd3\u0da7 \u0db4\u0dd9\u0dbb \u0d91\u0db8 \u0dc3\u0dca\u0dae\u0dcf\u0db1\u0dba\u0dda \u0db4\u0dd0\u0dc0\u0dad\u0dd2 \u0d86\u0daf\u0dd2 \u0da2\u0db1\u0dcf\u0dc0\u0dcf\u0dc3\u0dba \u0dc3\u0dad\u0dd4\u0dc0\u0db1 \u0d93\u0dad\u0dd2\u0dc4\u0dcf\u0dc3\u0dd2\u0d9a \u0dc1\u0dd2\u0dc2\u0dca\u0da7\u0dcf\u0da0\u0dcf\u0dbb\u0dba \u0daf \u0d86\u0dbb\u0d9a\u0dca\u0dc2\u0dcf \u0d9a\u0dd2\u0dbb\u0dd3\u0db8\u0da7 \u0dc0\u0d9c \u0db6\u0dbd\u0dcf\u0d9c\u0dad \u0dba\u0dd4\u0dad\u0dd4 \u0db6\u0dc0 \u0dba\u0dd2 \u0db8\u0d9c\u0dda \u0d85\u0daf\u0dc4\u0dc3 \u0dc0\u0db1\u0dca\u0db1\u0dda. \u0db8\u0db1\u0dca\u0daf \u0d93\u0dad\u0dd2\u0dc4\u0dcf\u0dc3\u0dd2\u0d9a \u0dc3\u0dca\u0dae\u0dcf\u0db1 \u0dc3\u0dc4 \u0d91\u0db8 \u0dc1\u0dd2\u0dc2\u0dca\u0da7\u0dcf\u0da0\u0dcf\u0dbb\u0dba\u0db1\u0dca \u0d86\u0dbb\u0d9a\u0dca\u0dc2\u0dcf \u0d9a\u0dd2\u0dbb\u0dd3\u0db8\u0da7 \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0db4\u0db1\u0dad \u0dba\u0da7\u0dad\u0dda \u0db1\u0dd3\u0dad\u0dd2 \u0dc3\u0db8\u0dca\u0db4\u0dcf\u0daf\u0db1\u0dba \u0d9a\u0dbb \u0dad\u0dd2\u0db6\u0dd9\u0db1\u0dc0\u0dcf.\"",
    "\"\u0da2\u0db1\u0dcf\u0db0\u0dd2\u0db4\u0dad\u0dd2\u0dad\u0dd4\u0db8\u0dcf \u0db4\u0dc3\u0dd4\u0d9c\u0dd2\u0dba\u0daf\u0dcf \u0db4\u0dca\u200d\u0dbb\u0d9a\u0dcf\u0dc1 \u0d9a\u0dc5\u0dcf \u0daf\u0db8\u0dd2\u0dc5 \u0da2\u0db1\u0dad\u0dcf\u0dc0\u0dad\u0dca \u0db6\u0dde\u0daf\u0dca\u0db0 \u0d86\u0d9c\u0db8 \u0d85\u0daf\u0dc4\u0db1\u0dd4 \u0dbd\u0dd0\u0db6\u0dd4 \u0db6\u0dc0\u0da7. \u0d92 \u0dc0\u0d9c\u0dda\u0db8 \u0daf\u0d9a\u0dd4\u0dab\u0dd4 \u0d89\u0db1\u0dca\u0daf\u0dd2\u0dba\u0dcf\u0dc0\u0dda \u0d93\u0dad\u0dd2\u0dc4\u0dcf\u0dc3\u0dd2\u0d9a \u0dbd\u0dda\u0d9b\u0db1\u0dc0\u0dbd \u0db8\u0dd9\u0db1\u0dca\u0db1 \u0db4\u0dcf\u0dbd\u0dd2 \u0db7\u0dcf\u0dc2\u0dcf\u0dc0\u0dd9\u0db1\u0dca \u0dbd\u0dd2\u0dba\u0dc0\u0dd4\u0dab\u0dd4 \u0d87\u0dad\u0dd0\u0db8\u0dca \u0dc3\u0da7\u0dc4\u0db1\u0dca\u0dc0\u0dbd \u0daf\u0dd9\u0db8\u0dc5 \u0da2\u0db1\u0dad\u0dcf\u0dc0 \u0db6\u0dde\u0daf\u0dca\u0db0 \u0d86\u0d9c\u0db8 \u0d85\u0daf\u0dc4\u0db1\u0dd4 \u0dbd\u0dd0\u0db6\u0dd6\u0db6\u0dc0\u0da7 \u0dc3\u0dcf\u0d9a\u0dca\u0dc2\u0dd2 \u0db4\u0dc0\u0dad\u0dd2\u0db1\u0dc0\u0dcf,\" \u0db8\u0dc4\u0dcf\u0da0\u0dcf\u0dbb\u0dca\u0dba\u0dc0\u0dbb\u0dba\u0dcf \u0db4\u0dd0\u0dc4\u0dd0\u0daf\u0dd2\u0dbd\u0dd2 \u0d9a\u0dbb\u0dba\u0dd2.",
    "\"\u0d92 \u0dc0\u0dcf\u0d9c\u0dda\u0db8 \u0da0\u0dd6\u0dbd \u0dc0\u0d82\u0dc1\u0dba\u0dda \u0dc3\u0db3\u0dc4\u0db1\u0dca \u0dc0\u0dd9\u0db1\u0dc0\u0dcf \u0d9a\u0dca\u200d\u0dbb\u0dd2\u0dc3\u0dca\u0dad\u0dd4 \u0db4\u0dd6\u0dbb\u0dca\u0dc0 13 \u0dc0\u0db1 \u0dc3\u0dd2\u0dba\u0dc0\u0dc3\u0dda \u0daf\u0dd3 \u0d9a\u0dcf\u0dbd\u0dd2\u0d82\u0d9c \u0db8\u0dcf\u0d9d \u0db1\u0db8\u0dca \u0dc0\u0dd6 \u0daf\u0d9a\u0dd4\u0dab\u0dd4 \u0d89\u0db1\u0dca\u0daf\u0dd3\u0dba \u0dbb\u0da2 \u0d9a\u0dd9\u0db1\u0dd9\u0d9a\u0dca \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0d8b\u0dad\u0dd4\u0dbb\u0dd4 \u0db4\u0dca\u200d\u0dbb\u0daf\u0dda\u0dc1\u0dba \u0d86\u0d9a\u0dca\u200d\u0dbb\u0db8\u0dab\u0dba \u0d9a\u0dc5 \u0db6\u0dc0\u0da7. \u0d91\u0db8 \u0d9a\u0dcf\u0dbd \u0dc3\u0dd3\u0db8\u0dcf\u0dc0\u0dda \u0daf\u0dd3 \u0db8\u0dd9\u0db8 \u0d9a\u0dd4\u0dbb\u0dd4\u0db1\u0dca\u0daf\u0dd4\u0d8c\u0dbb\u0dca \u0d9a\u0dd2\u0dba\u0db1 \u0db4\u0dca\u200d\u0dbb\u0daf\u0dda\u0dc1\u0dba \u0db4\u0dcf\u0dbd\u0db1\u0dba \u0d9a\u0dc5\u0dda \u0db8\u0dd9\u0db8 \u0daf\u0db8\u0dd2\u0dc5 \u0dbb\u0da2\u0dd4 \u0dc0\u0dd2\u0dc3\u0dd2\u0db1\u0dca. \u0d92 \u0db6\u0dc0 \u0d93\u0dad\u0dd2\u0dc4\u0dcf\u0dc3\u0dd2\u0d9a \u0db4\u0ddc\u0dad\u0db4\u0dad\u0dda \u0db4\u0dd0\u0dc4\u0dd0\u0daf\u0dd2\u0dbd\u0dd2\u0dc0 \u0dc3\u0db3\u0dc4\u0db1\u0dca \u0dc0\u0db1\u0dc0\u0dcf. \u0d91\u0db8\u0dd9\u0db1\u0dca\u0db8 \u0d9a\u0dd4\u0dbb\u0dd4\u0db1\u0dca\u0daf\u0dd2 \u0d9a\u0db1\u0dca\u0daf \u0db4\u0dca\u200d\u0dbb\u0daf\u0dda\u0dc1\u0dba\u0dda \u0d94\u0dc4\u0dd4\u0d9c\u0dda \u0db6\u0dbd\u0d9a\u0ddc\u0da7\u0dd4\u0dc0\u0d9a\u0dca \u0daf \u0db4\u0dd2\u0dc4\u0dd2\u0da7\u0dd2 \u0db6\u0dc0\u0da7 \u0d89\u0dad\u0dd2\u0dc4\u0dcf\u0dc3\u0dba \u0dc3\u0dcf\u0d9a\u0dca\u0dc2\u0dd2 \u0daf\u0dbb\u0db1\u0dc0\u0dcf.",
    "\"1895 \u0dc0\u0dbb\u0dca\u0dc2\u0dba\u0dda \u0daf\u0dd3 \u0da2\u0ddd\u0db1\u0dca \u0db4\u0dd9\u0db1\u0dca\u0dbb\u0dd2 \u0dbd\u0dd4\u0dc0\u0dd2\u0dc3\u0dca \u0dc0\u0dd2\u0dc3\u0dd2\u0db1\u0dca \u0dbb\u0da0\u0dd2\u0dad Manual of the Vanni Districts, Ceylon \u0db1\u0db8\u0dca \u0d9a\u0dd8\u0dad\u0dd2\u0dba\u0dd9\u0db1\u0dca \u0d94\u0dc4\u0dd4 \u0d9a\u0dd4\u0dbb\u0dd4\u0db1\u0dca\u0daf\u0dd3 \u0d9a\u0db1\u0dca\u0daf \u0db4\u0dca\u200d\u0dbb\u0daf\u0dda\u0dc1\u0dba\u0dda \u0dc3\u0dd2\u0daf\u0dd4\u0d9a\u0dc5 \u0dc3\u0d82\u0da0\u0dcf\u0dbb\u0dba\u0dda \u0daf\u0dd3 \u0dad\u0db8\u0db1\u0dca \u0daf\u0dd4\u0da7\u0dd4 \u0d93\u0dad\u0dd2\u0dc4\u0dcf\u0dc3\u0dd2\u0d9a \u0dc0\u0da7\u0dd2\u0db1\u0dcf\u0d9a\u0db8\u0d9a\u0dd2\u0db1\u0dca \u0dba\u0dd4\u0dad\u0dca \u0db4\u0dde\u0dbb\u0dcf\u0dab\u0dd2\u0d9a \u0dc3\u0dca\u0dae\u0dcf\u0db1 \u0db4\u0dd2\u0dc5\u0dd2\u0db6\u0db3\u0dc0 \u0d9a\u0dbb\u0dd4\u0dab\u0dd4 \u0dc3\u0da7\u0dc4\u0db1\u0dca\u0d9a\u0dbb \u0dad\u0dd2\u0db6\u0dd9\u0db1\u0dc0\u0dcf. \u0dad\u0db8\u0db1\u0dca \u0d91\u0dc4\u0dd2\u0daf\u0dd3 \u0db6\u0dde\u0daf\u0dca\u0db0 \u0db8\u0dd9\u0db1\u0dca\u0db8 \u0dc4\u0dd2\u0db1\u0dca\u0daf\u0dd4 \u0d86\u0d9c\u0db8\u0dd2\u0d9a \u0dc3\u0dca\u0dae\u0dcf\u0db1\u0dc0\u0dbd\u0da7 \u0d85\u0dba\u0dad\u0dca \u0db6\u0dc0\u0da7 \u0dc3\u0dd0\u0dbd\u0d9a\u0dd9\u0db1 \u0db1\u0da7\u0db9\u0dd4\u0db1\u0dca \u0daf\u0dd0\u0d9a \u0d9c\u0dad\u0dca\u0db6\u0dc0\u0da7 \u0dc3\u0da7\u0dc4\u0db1\u0dca \u0dad\u0db6\u0dcf \u0dad\u0dd2\u0db6\u0dd9\u0db1\u0dc0\u0dcf. \u0d91\u0db8\u0dd9\u0db1\u0dca\u0db8 \u0dad\u0dc0\u0dad\u0dca \u0db6\u0dca\u200d\u0dbb\u0dd2\u0dad\u0dcf\u0db1\u0dca\u200d\u0dba \u0da2\u0dcf\u0dad\u0dd2\u0d9a\u0dba\u0dd9\u0d9a\u0dd4 \u0dc0\u0db1 \u0db4\u0ddd\u0dbd\u0dca \u0db1\u0db8\u0dd0\u0dad\u0dd2 \u0db1\u0dd2\u0dbd\u0db0\u0dcf\u0dbb\u0dd2\u0dba\u0dd9\u0d9a\u0dd4 \u0dc0\u0dd2\u0dc3\u0dd2\u0db1\u0dca 1870 \u0dc0\u0dbb\u0dca\u0dc2\u0dba\u0dda \u0daf\u0dd3 \u0dad\u0db6\u0db1 \u0dbd\u0daf \u0dc3\u0da7\u0dc4\u0db1\u0d9a\u0dca \u0d85\u0db1\u0dd4\u0dc0 \u0d9a\u0dd4\u0dbb\u0dd4\u0db1\u0dca\u0daf\u0dd2 \u0d9a\u0db1\u0dca\u0daf\u0dda \u0dad\u0dd2\u0db6\u0dd3 \u0dc0\u0dd2\u0db1\u0dcf\u0dc1\u0dc0\u0dd3\u0db8\u0da7 \u0dbd\u0d9a\u0dca\u0dc0\u0dd6 \u0db6\u0dde\u0daf\u0dca\u0db0 \u0dc0\u0dd2\u0dc4\u0dcf\u0dbb\u0dba\u0d9a \u0dc3\u0dc4 \u0dc1\u0dd2\u0dc0 \u0daf\u0dda\u0dc0\u0dcf\u0dbd\u0dba\u0d9a \u0db1\u0da7\u0db9\u0dd4\u0db1\u0dca \u0daf\u0dd4\u0da7\u0dd4 \u0db6\u0dc0\u0da7 \u0dc3\u0da7\u0dc4\u0db1\u0dca \u0dad\u0db6\u0dcf \u0dad\u0dd2\u0db6\u0dd9\u0db1\u0dc0\u0dcf.",
    "\"\u0d92 \u0d85\u0db1\u0dd4\u0dc0 \u0db4\u0dd0\u0dc4\u0dd0\u0daf\u0dd2\u0dbd\u0dd2\u0dc0\u0db8 \u0db4\u0dd9\u0db1\u0dd3 \u0dba\u0db1 \u0d9a\u0dbb\u0dd4\u0dab\u0d9a\u0dca \u0dad\u0db8\u0dba\u0dd2, \u0db8\u0dd9\u0db8 \u0dc3\u0dca\u0dae\u0dcf\u0db1\u0dba\u0dda \u0db6\u0dde\u0daf\u0dca\u0db0 \u0db8\u0dd9\u0db1\u0dca\u0db8 \u0dc4\u0dd2\u0db1\u0dca\u0daf\u0dd4 \u0d86\u0d9c\u0db8\u0dd2\u0d9a \u0dc3\u0dd2\u0daf\u0dca\u0db0\u0dc3\u0dca\u0dae\u0dcf\u0db1 \u0db4\u0dd0\u0dc0\u0dad\u0dd2 \u0db6\u0dc0\u0da7 \u0dc3\u0dcf\u0d9a\u0dca\u0dc2\u0dd2 \u0dad\u0dd2\u0db6\u0dd9\u0db1\u0db6\u0dc0,\" \u0db8\u0dc4\u0dcf\u0da0\u0dcf\u0dbb\u0dca\u0dba\u0dc0\u0dbb\u0dba\u0dcf \u0db4\u0dd0\u0dc0\u0dc3\u0dd4\u0dc0\u0dda \u0dba.",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0d9a\u0dd4\u0dbb\u0dd4\u0db3\u0dd4\u0db8\u0dbd\u0dda \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0db7\u0dd6\u0db8\u0dd2\u0dba \u0dc3\u0dbd\u0d9a\u0dd4\u0dab\u0dd4 \u0d9a\u0dbb\u0db8\u0dd2\u0db1\u0dca \u0db4\u0dd2\u0dc4\u0dd2\u0da7\u0dd4\u0dc0\u0dcf \u0d87\u0dad\u0dd2 \u0daf\u0dd0\u0db1\u0dca\u0dc0\u0dd3\u0db8\u0dca \u0db4\u0dd4\u0dc0\u0dbb\u0dd4\u0dc0",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0d9a\u0dd4\u0dbb\u0dd4\u0db3\u0dd4\u0db8\u0dbd\u0dda \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0db7\u0dd6\u0db8\u0dd2\u0dba \u0dc3\u0dbd\u0d9a\u0dd4\u0dab\u0dd4 \u0d9a\u0dbb\u0db8\u0dd2\u0db1\u0dca \u0db4\u0dd2\u0dc4\u0dd2\u0da7\u0dd4\u0dc0\u0dcf \u0d87\u0dad\u0dd2 \u0daf\u0dd0\u0db1\u0dca\u0dc0\u0dd3\u0db8\u0dca \u0db4\u0dd4\u0dc0\u0dbb\u0dd4\u0dc0",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0d9a\u0dd4\u0dbb\u0dd4\u0db3\u0dd4\u0db8\u0dbd\u0dda \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0db7\u0dd6\u0db8\u0dd2\u0dba \u0dc3\u0dbd\u0d9a\u0dd4\u0dab\u0dd4 \u0d9a\u0dbb\u0db8\u0dd2\u0db1\u0dca \u0db4\u0dd2\u0dc4\u0dd2\u0da7\u0dd4\u0dc0\u0dcf \u0d87\u0dad\u0dd2 \u0daf\u0dd0\u0db1\u0dca\u0dc0\u0dd3\u0db8\u0dca \u0db4\u0dd4\u0dc0\u0dbb\u0dd4\u0dc0",
    "\u0db6\u0dd4\u0daf\u0dca\u0db0\u0d9d\u0ddd\u0dc2 \u0dc4\u0dd2\u0db8\u0dd2\u0dba\u0db1\u0dca \u0db4\u0dca\u200d\u0dbb\u0db8\u0dd4\u0d9b \u0db4\u0dcf\u0dbd\u0dd2 \u0d85\u0da7\u0dd4\u0dc0\u0dcf\u0da0\u0dcf\u0dbb\u0dd3\u0db1\u0dca \u0dc0\u0dd2\u0dc3\u0dd2\u0db1\u0dca \u0db4\u0dcf\u0dbd\u0dd2 \u0d85\u0da7\u0dca\u0da8\u0d9a\u0dae\u0dcf\u0dc0\u0db1\u0dca \u0dc3\u0db8\u0dca\u0db4\u0dcf\u0daf\u0db1\u0dba \u0d9a\u0dd2\u0dbb\u0dd3\u0db8\u0dda \u0daf\u0dd3 \u0d9c\u0dd4\u0dbb\u0dd4\u0d9a\u0ddc\u0da7 \u0d9c\u0db1\u0dca\u0db1\u0dcf \u0dbd\u0daf \u0db8\u0dd6\u0dbd\u0dcf\u0dc1\u0dca\u200d\u0dbb\u0dba\u0db1\u0dca \u0dc0\u0dc1\u0dba\u0dd9\u0db1\u0dca \u0dc4\u0dd0\u0db3\u0dd2\u0db1\u0dca\u0dc0\u0dd9\u0db1 '\u0d9a\u0dd4\u0dbb\u0dd4\u0db1\u0dca\u0daf\u0dd2 \u0d85\u0da7\u0dca\u0da8\u0d9a\u0dad\u0dcf' \u0dc3\u0db8\u0dca\u0db4\u0dcf\u0daf\u0db1\u0dba \u0dc0\u0dd3 \u0d87\u0dad\u0dca\u0dad\u0dda \u0db8\u0dd9\u0db8 \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0db4\u0dd2\u0dc4\u0dd2\u0da7\u0dd2 \u0db4\u0dca\u200d\u0dbb\u0daf\u0dda\u0dc1\u0dba\u0dda \u0daf\u0dd3 \u0db6\u0dc0\u0da7 \u0dc3\u0dd0\u0dbd\u0d9a\u0dd9\u0dba\u0dd2.",
    "\u0db6\u0dd4\u0daf\u0dca\u0db0\u0d9d\u0ddd\u0dc2 \u0dc4\u0dd2\u0db8\u0dd2\u0dba\u0db1\u0dca \u0dc0\u0dd2\u0dc3\u0dd2\u0db1\u0dca '\u0dc3\u0db8\u0db1\u0dca\u0dad\u0db4\u0dcf\u0dc3\u0dcf\u0daf\u0dd2\u0d9a\u0dcf' \u0db1\u0db8\u0dd2\u0db1\u0dca \u0dc0\u0dd2\u0db1\u0dba \u0db4\u0dd2\u0da7\u0d9a\u0dba \u0dc3\u0db3\u0dc4\u0dcf \u0dbd\u0dd2\u0dba\u0dd0\u0dc0\u0dd4\u0dab\u0dd4 \u0d85\u0da7\u0dd4\u0dc0\u0dcf \u0d9c\u0dca\u200d\u0dbb\u0db1\u0dca\u0dae\u0dba\u0dd9\u0dc4\u0dd2 \u0d92 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0d9a\u0dbb\u0dd4\u0dab\u0dd4 \u0dc3\u0db3\u0dc4\u0db1\u0dca\u0dc0\u0db1 \u0db6\u0dc0\u0da7, \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc0\u0dd9\u0dad \u0d85\u0daf\u0dc4\u0dc3\u0dca \u0daf\u0d9a\u0dca\u0dc0\u0db8\u0dd2\u0db1\u0dca \u0db4\u0dda\u0dbb\u0dcf\u0daf\u0dd9\u0dab\u0dd2\u0dba \u0dc0\u0dd2\u0dc1\u0dca\u0dc0\u0dc0\u0dd2\u0daf\u0dca\u200d\u0dba\u0dcf\u0dbd\u0dba\u0dba\u0dda \u0dc0\u0dd2\u0dc1\u0dca\u200d\u0dbb\u0dcf\u0db8\u0dbd\u0dad\u0dca \u0da2\u0dca\u200d\u0dba\u0dd9\u0dc2\u0dca\u0da8 \u0db8\u0dc4\u0dcf\u0da0\u0dcf\u0dbb\u0dca\u0dba \u0db4\u0dd2\u0dba\u0dc3\u0dd3\u0dbd\u0dd2 \u0dc0\u0dd2\u0da2\u0dda\u0db8\u0dcf\u0db1\u0dca\u0db1 \u0db4\u0dd0\u0dc0\u0dc3\u0dd4\u0dc0\u0dcf \u0dba.",
    "\"\u0db4\u0dcf\u0dc5\u0dd2 \u0db7\u0dcf\u0dc2\u0dcf\u0dc0\u0dd9\u0db1\u0dca \u0dbd\u0dd2\u0dba\u0dd0\u0dc0\u0dd4\u0dab\u0dd4 \u0dc3\u0db8\u0db1\u0dca\u0dad\u0db4\u0dcf\u0dc3\u0dcf\u0daf\u0dd2\u0d9a\u0dcf \u0dc0\u0db1 \u0dc0\u0dd2\u0db1\u0dba \u0d85\u0da7\u0dd4\u0dc0\u0dcf\u0dc0\u0dda \u0dc3\u0db3\u0dc4\u0db1\u0dca \u0dc0\u0db1\u0dc0\u0dcf \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0d9c\u0dd0\u0db1,\" \u0d87\u0dba \u0db4\u0dc0\u0dc3\u0dba\u0dd2.",
    "\"'\u0db8\u0dc4\u0dcf \u0d85\u0da7\u0dca\u0da8\u0d9a\u0dae\u0d82 \u0da0\u0dd9\u0dc0 - \u0db8\u0dc4\u0dcf \u0db4\u0da0\u0dca\u0da0\u0dbb\u0dd2\u0dba\u0db8\u0dd9\u0dc0 \u0da0, \u0d9a\u0dd4\u0dbb\u0dd4\u0db1\u0dca\u0daf\u0dd2\u0da4\u0da0\u0dcf\u0dad\u0dd2 \u0dad\u0dd2\u0dc3\u0dca\u0dc3\u0ddc \u0db4\u0dd2 - \u0dc3\u0dd3\u0dc4\u0dc5\u0da7\u0dca\u0da8\u0d9a\u0dae\u0dcf \u0d89\u0db8\u0dcf' \u0d9a\u0dd2\u0dba\u0dbd\u0dcf \u0db6\u0dd4\u0daf\u0dca\u0db0\u0d9d\u0ddd\u0dc2\u0dcf\u0da0\u0dcf\u0dbb\u0dd3\u0db1\u0dca \u0dc0\u0dd2\u0dc3\u0dd2\u0db1\u0dca \u0db8 \u0d9a\u0dd4\u0dbb\u0dd4\u0db1\u0dca\u0daf\u0dd2 \u0d85\u0da7\u0dca\u0da8\u0d9a\u0dae\u0dcf\u0dc0 \u0dc4\u0dd9\u0dc5\u0da7\u0dd4\u0dc0\u0dcf\u0dc0 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0dc3\u0daf\u0dc4\u0db1\u0dca \u0d9a\u0dbb \u0dad\u0dd2\u0db6\u0dd9\u0db1\u0dc0\u0dcf. '\u0d9a\u0dd4\u0dbb\u0dd4\u0db1\u0dca\u0daf\u0dd2\u0dc0\u0dd9\u0dbd\u0dca\u0dbd\u0dd2 \u0dc0\u0dd2\u0dc4\u0dcf\u0dbb\u0ddc \u0db1\u0dcf\u0db8 \u0d85\u0dad\u0dca\u0dae\u0dd2, \u0dad\u0dad\u0dca\u0dae \u0d9a\u0dad\u0dad\u0dca\u0dad\u0dcf \u0d9a\u0dd4\u0dbb\u0dd4\u0db1\u0dca\u0daf\u0dd3\u0dad\u0dd2 \u0db1\u0dcf\u0db8\u0d82\u0da2\u0dcf\u0dad\u0db1\u0dca\u0dad\u0dd2 \u0dc0\u0daf\u0db1\u0dca\u0dad\u0dd2' \u0dba\u0db1\u0dd4\u0dc0\u0dd9\u0db1\u0dca \u0dc0\u0dd2\u0db1\u0dba \u0da7\u0dd3\u0d9a\u0dcf \u0dad\u0dd4\u0db1\u0dd9\u0dc4\u0dd2 \u0db8 \u0dbd\u0d9a\u0dca\u0daf\u0dd2\u0dc0 \u0d9a\u0dd4\u0dbb\u0dd4\u0db1\u0dca\u0daf\u0dd2\u0dc0\u0dd9\u0dbd\u0dca\u0dbd\u0dd2 \u0db1\u0db8\u0dca \u0dc0\u0dd2\u0dc4\u0dcf\u0dbb\u0dba\u0d9a\u0dca \u0d87\u0dad\u0dd2 \u0db6\u0dc0\u0da7 \u0dc3\u0db3\u0dc4\u0db1\u0dca \u0dc0\u0dd9\u0dbd\u0dcf \u0dad\u0dd2\u0db6\u0dd9\u0db1\u0dc0\u0dcf.\"",
    "\"\u0db4\u0dcf\u0dc5\u0dd2 \u0db7\u0dcf\u0dc2\u0dcf\u0dc0\u0dd9\u0db1\u0dca \u0dbd\u0dd2\u0dba\u0dc0\u0dd2\u0dbd\u0dcf \u0dad\u0dd2\u0dba\u0dd9\u0db1 \u0db8\u0dda \u0daf\u0dda\u0dc0\u0dbd\u0dca \u0d9c\u0dd0\u0db1 \u0da2\u0db1\u0dad\u0dcf\u0dc0\u0da7 \u0dad\u0dd2\u0dba\u0dd9\u0db1\u0dca\u0db1\u0dda \u0d85\u0dc0\u0db8 \u0daf\u0dd0\u0db1\u0dd4\u0db8\u0d9a\u0dca. \u0d92 \u0db1\u0dd2\u0dc3\u0dba\u0dd2 \u0db8\u0db8 \u0db8\u0dda \u0d9c\u0dd0\u0db1 \u0db4\u0dc3\u0dd4\u0d9c\u0dd2\u0dba \u0daf\u0dcf \u0dc3\u0db8\u0dcf\u0da2 \u0db8\u0dcf\u0db0\u0dca\u200d\u0dba\u0dba\u0dda \u0db4\u0dc0\u0dcf \u0dc3\u0da7\u0dc4\u0db1\u0d9a\u0dca \u0dad\u0dd0\u0db6\u0dd4\u0dc0\u0dda,\" \u0dc0\u0dd2\u0dc1\u0dca\u200d\u0dbb\u0dcf\u0db8\u0dbd\u0dad\u0dca \u0da2\u0dca\u200d\u0dba\u0dd9\u0dc2\u0dca\u0da8 \u0db8\u0dc4\u0dcf\u0da0\u0dcf\u0dbb\u0dca\u0dba\u0dc0\u0dbb\u0dd2\u0dba \u0db4\u0dd0\u0dc0\u0dc3\u0dd4\u0dc0\u0dcf \u0dba.",
    "\u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0db4\u0dd2\u0dc4\u0dd2\u0da7\u0dd2 \u0db7\u0dd4\u0db8\u0dd2\u0dba\u0dda \u0d9a\u0db6\u0ddc\u0d9a\u0dca \u0d9c\u0dbd\u0dca\u0dc0\u0dbd\u0dd2\u0db1\u0dca \u0dad\u0db1\u0db1 \u0dbd\u0daf \u0dc3\u0dca\u0dad\u0dd6\u0db4\u0dba\u0d9a\u0dca \u0db4\u0dc0\u0dad\u0dd2\u0db1 \u0db6\u0dc0 \u0d91\u0dc4\u0dd2 \u0d9c\u0dd2\u0dba \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc3\u0dda\u0dc0\u0dba\u0dda \u0d85\u0db4\u0da7 \u0daf\u0dd0\u0d9a\u0d9c\u0dad \u0dc4\u0dd0\u0d9a\u0dd2\u0dc0\u0dd2\u0dba.",
    "\u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0dc0\u0dd2\u0dc3\u0dd2\u0db1\u0dca \u0dc3\u0db3\u0dc4\u0db1\u0dca\u0d9a\u0dbb \u0d87\u0dad\u0dd2 \u0db4\u0dbb\u0dd2\u0daf\u0dd2 \u0db8\u0dd4\u0dbd\u0dca \u0dba\u0dd4\u0d9c\u0dba\u0da7 \u0d85\u0dba\u0dad\u0dca \u0db6\u0dc0 \u0d9a\u0dd2\u0dba\u0db1 \u0dc3\u0db3\u0d9a\u0da9\u0db4\u0dc4\u0dab\u0d9a\u0dca, \u0d9a\u0ddc\u0dbb\u0dc0\u0d9a\u0dca \u0d9c\u0dbd\u0dca, \u0d9c\u0dbd\u0dca \u0d9a\u0dab\u0dd4 \u0dc3\u0dc4\u0dd2\u0dad \u0db4\u0dd2\u0dc5\u0dd2\u0db8 \u0d9c\u0dd9\u0dba\u0d9a\u0dca, \u0db4\u0ddc\u0dc4\u0ddc\u0dba\u0d9c\u0dd9\u0dba \u0d87\u0dad\u0dd4\u0dc5\u0dd4 \u0db4\u0da8\u0dcf\u0db1\u0d9d\u0dbb \u0dc3\u0db8\u0dca\u0db4\u0dca\u200d\u0dbb\u0daf\u0dcf\u0dba\u0da7 \u0d85\u0dba\u0dad\u0dca \u0db6\u0dde\u0daf\u0dca\u0db0 \u0d86\u0dbb\u0dcf\u0db8\u0dd2\u0d9a \u0d9c\u0ddc\u0da9\u0db1\u0dd0\u0d9c\u0dd2\u0dbd\u0dd2 \u0db4\u0dd2\u0dc4\u0dd2\u0da7\u0dd2 \u0db6\u0dc0\u0da7 \u0dc3\u0dcf\u0db0\u0d9a \u0d91\u0db8 \u0db7\u0dd4\u0db8\u0dd2 \u0db4\u0dca\u200d\u0dbb\u0daf\u0dda\u0dc1\u0dba\u0dda \u0d89\u0dad\u0dd2\u0dbb\u0dd2\u0dc0 \u0d87\u0dad\u0dd2 \u0d85\u0dba\u0dd4\u0dbb\u0dd4 \u0daf\u0dd0\u0d9a \u0db6\u0dbd\u0dcf\u0d9c\u0dad \u0dc4\u0dd0\u0d9a\u0dd2\u0dba.",
    "\u0d91\u0db8\u0dd9\u0db1\u0dca\u0db8 \u0db8\u0dd9\u0db8 \u0db4\u0dca\u200d\u0dbb\u0daf\u0dda\u0dc1\u0dba\u0dda \u0db4\u0dd2\u0dc4\u0dd2\u0da7\u0dd2 \u0d9a\u0dd4\u0dbb\u0dd4\u0db3\u0dd4 \u0dc0\u0dd0\u0dc0\u0da7 \u0daf\u0d9a\u0dd4\u0dab\u0dd4 \u0daf\u0dd9\u0dc3\u0dd2\u0db1\u0dca \u0daf \u0db4\u0dd0\u0dbb\u0dab\u0dd2 \u0d86\u0dbb\u0dcf\u0db8\u0dd2\u0d9a \u0db1\u0da7\u0db9\u0dd4\u0db1\u0dca \u0dc3\u0dc4 \u0db4\u0dd0\u0dbb\u0dab\u0dd2 \u0d9c\u0dbd\u0dca \u0d9a\u0dab\u0dd4 \u0d87\u0dad\u0dd4\u0dc5\u0dd4 \u0dc3\u0dca\u0dad\u0dd6\u0db4 \u0dc3\u0dc4\u0dd2\u0dad \u0d9c\u0ddc\u0da9\u0dd0\u0dbd\u0dd2 \u0daf\u0dd0\u0d9a \u0db6\u0dbd\u0dcf\u0d9c\u0dad \u0dc4\u0dd0\u0d9a\u0dd2\u0dc0\u0dda.",
    "\u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0db4\u0dd2\u0dc4\u0dd2\u0da7\u0dd2 \u0db8\u0dd9\u0db8 \u0db7\u0dd4\u0db8\u0dd2 \u0db4\u0dca\u200d\u0dbb\u0daf\u0dda\u0dc1\u0dba \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db4\u0dc5\u0db8\u0dd4 \u0dc0\u0dbb\u0da7 \u0db4\u0dd2\u0dba\u0dc0\u0dbb\u0d9a\u0dca \u0d9c\u0dd9\u0db1 \u0dad\u0dd2\u0db6\u0dd9\u0db1\u0dca\u0db1\u0dda \u0db8\u0dd3\u0da7 \u0dc3\u0dd2\u0dba\u0dc0\u0dc3\u0d9a\u0da7 \u0db4\u0db8\u0dab \u0db4\u0dd9\u0dbb \u0dba.",
    "\u0d89\u0d82\u0d9c\u0dca\u200d\u0dbb\u0dd3\u0dc3\u0dd2\u0db1\u0dca \u0dc0\u0dd2\u0dc3\u0dd2\u0db1\u0dca 1933 \u0dc0\u0dbb\u0dca\u0dc2\u0dba\u0dda \u0daf\u0dd3 \u0d9c\u0dd0\u0dc3\u0da7\u0dca \u0db1\u0dd2\u0dc0\u0dda\u0daf\u0db1\u0dba\u0d9a\u0dca \u0db1\u0dd2\u0d9a\u0dd4\u0dad\u0dca \u0d9a\u0dbb\u0db8\u0dd2\u0db1\u0dca, \u0db8\u0dd9\u0dc4\u0dd2 \u0d85\u0d9a\u0dca\u0d9a\u0dbb 78 \u0dbb\u0dd6\u0da9\u0dca 2 \u0dba\u0dd2 \u0db4\u0dbb\u0dca\u0da0\u0dc3\u0dca 13\u0d9a \u0db7\u0dd4\u0db8\u0dd2 \u0db4\u0dca\u200d\u0dbb\u0db8\u0dcf\u0dab\u0dba\u0d9a\u0dca \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf\u0dad\u0dca\u0db8\u0d9a \u0dc0\u0da7\u0dd2\u0db1\u0dcf\u0d9a\u0db8\u0d9a\u0dca \u0d87\u0dad\u0dd2 \u0db4\u0dca\u200d\u0dbb\u0daf\u0dda\u0dc1\u0dba\u0d9a\u0dca \u0db6\u0dc0\u0da7 \u0db1\u0db8\u0dca \u0d9a\u0dbb\u0db1 \u0dbd\u0daf\u0dd3.",
    "\u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0dc3\u0dc4 \u0d91\u0dc4\u0dd2 \u0db1\u0da7\u0db9\u0dd4\u0db1\u0dca \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db8\u0dd1\u0dad\u0d9a \u0daf\u0dd3 \u0dc3\u0dd2\u0daf\u0dd4\u0d9a\u0dc5 \u0d9c\u0dc0\u0dda\u0dc2\u0dab \u0d85\u0db1\u0dd4\u0dc0, \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0db4\u0dbb\u0dd2\u0dc1\u0dca\u200d\u0dbb\u0dba\u0dda \u0db1\u0da7\u0db9\u0dd4\u0db1\u0dca \u0d92 \u0d85\u0dc0\u0da7 \u0db4\u0dd0\u0dad\u0dd2\u0dbb\u0dd3 \u0d87\u0dad\u0dd2 \u0db7\u0dd6\u0db8\u0dd2 \u0db4\u0dca\u200d\u0dbb\u0db8\u0dcf\u0dab\u0dba \u0d85\u0d9a\u0dca\u0d9a\u0dbb 340\u0d9a\u0dca \u0daf\u0d9a\u0dca\u0dc0\u0dcf \u0dc0\u0dd2\u0dc4\u0dd2\u0daf\u0dd9\u0db1 \u0db6\u0dc0\u0da7 \u0d91\u0db8 \u0dc3\u0dca\u0dae\u0dcf\u0db1\u0dba\u0dda \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0d85\u0db0\u0dca\u200d\u0dba\u0d9a\u0dca\u0dc2\u0d9a \u0da2\u0db1\u0dbb\u0dcf\u0dbd\u0dca\u0dc0\u0dbb\u0dba\u0dcf \u0dc0\u0dd2\u0dc3\u0dd2\u0db1\u0dca \u0dad\u0db6\u0dcf \u0d87\u0dad\u0dd2 \u0db1\u0dd2\u0dc0\u0dda\u0daf\u0db1\u0dba\u0dda \u0dc3\u0db3\u0dc4\u0db1\u0dca \u0dc0\u0dda.",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0db4\u0dd4\u0dbb\u0dcf\u0dc0\u0dc3\u0dca\u0dad\u0dd4 \u0db7\u0dd6\u0db8\u0dd2\u0dba\u0dda \u0db4\u0dd2\u0dc4\u0dd2\u0da7\u0dd4\u0dc0\u0dcf \u0d87\u0dad\u0dd2 \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0d85\u0db0\u0dca\u200d\u0dba\u0d9a\u0dca\u0dc2 \u0da2\u0db1\u0dbb\u0dcf\u0dbd\u0dca\u0d9c\u0dda  \u0daf\u0dd0\u0db1\u0dca\u0dc0\u0dd3\u0db8",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0db4\u0dd4\u0dbb\u0dcf\u0dc0\u0dc3\u0dca\u0dad\u0dd4 \u0db7\u0dd6\u0db8\u0dd2\u0dba\u0dda \u0db4\u0dd2\u0dc4\u0dd2\u0da7\u0dd4\u0dc0\u0dcf \u0d87\u0dad\u0dd2 \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0d85\u0db0\u0dca\u200d\u0dba\u0d9a\u0dca\u0dc2 \u0da2\u0db1\u0dbb\u0dcf\u0dbd\u0dca\u0d9c\u0dda  \u0daf\u0dd0\u0db1\u0dca\u0dc0\u0dd3\u0db8",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0db4\u0dd4\u0dbb\u0dcf\u0dc0\u0dc3\u0dca\u0dad\u0dd4 \u0db7\u0dd6\u0db8\u0dd2\u0dba\u0dda \u0db4\u0dd2\u0dc4\u0dd2\u0da7\u0dd4\u0dc0\u0dcf \u0d87\u0dad\u0dd2 \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0d85\u0db0\u0dca\u200d\u0dba\u0d9a\u0dca\u0dc2 \u0da2\u0db1\u0dbb\u0dcf\u0dbd\u0dca\u0d9c\u0dda  \u0daf\u0dd0\u0db1\u0dca\u0dc0\u0dd3\u0db8",
    "\u0d9a\u0dd9\u0dc3\u0dda \u0dc0\u0dd4\u0dc0 \u0daf, \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba\u0da7 \u0d85\u0dba\u0dad\u0dca \u0dc0\u0dbb\u0dca\u0dad\u0db8\u0dcf\u0db1 \u0db7\u0dd6\u0db8\u0dd2 \u0db4\u0dca\u200d\u0dbb\u0db8\u0dcf\u0dab\u0dba \u0d85\u0d9a\u0dca\u0d9a\u0dbb 340\u0d9a\u0dca \u0daf\u0d9a\u0dca\u0dc0\u0dcf \u0dc0\u0dd2\u0dc1\u0dcf\u0dbd\u0d9a\u0dbb \u0d9c\u0dd0\u0db1\u0dd3\u0db8\u0da7 \u0dba\u0dd1\u0db8\u0dda \u0daf\u0dd3 \u0dad\u0db8\u0db1\u0dca\u0d9c\u0dda \u0db8\u0dd4\u0dbd\u0dca \u0d9c\u0db8\u0dca\u0db6\u0dd2\u0db8\u0dca \u0db8\u0dd9\u0db1\u0dca\u0db8 \u0dc0\u0d9c\u0dcf\u0db6\u0dd2\u0db8\u0dca \u0daf \u0d85\u0dc4\u0dd2\u0db8\u0dd2\u0dc0\u0db1 \u0db6\u0dc0\u0da7 \u0d9a\u0dd4\u0db8\u0dbd\u0db8\u0dd4\u0dab \u0d9c\u0dca\u200d\u0dbb\u0dcf\u0db8\u0dba\u0dda \u0db4\u0daf\u0dd2\u0d82\u0da0\u0dd2\u0dc0 \u0dc3\u0dd2\u0da7\u0dd2\u0db1 \u0daf\u0db8\u0dd2\u0dc5 \u0da2\u0db1\u0dad\u0dcf\u0dc0 \u0da0\u0ddd\u0daf\u0db1\u0dcf \u0d9a\u0dbb\u0dad\u0dd2.",
    "\u0d94\u0dc0\u0dd4\u0dc4\u0dd4\u0d9c\u0dda \u0db8\u0dc0\u0dca\u0db4\u0dd2\u0dba\u0db1\u0dca \u0d87\u0dad\u0dd4\u0dc5\u0dd4 \u0db4\u0dbb\u0db8\u0dca\u0db4\u0dbb\u0dcf \u0d9c\u0dab\u0db1\u0dcf\u0dc0\u0d9a\u0dca \u0da2\u0dd3\u0dc0\u0dad\u0dca\u0dc0\u0dd6 \u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d9c\u0db8\u0dca\u0db8\u0dcf\u0db1\u0dba 1984 \u0dc0\u0dbb\u0dca\u0dc2\u0dba\u0dda \u0daf\u0dd3 \u0d87\u0dad\u0dd2\u0dc0\u0dd6 \u0dba\u0dd4\u0daf\u0db8\u0dba \u0dad\u0dad\u0dca\u0dad\u0dca\u0dc0\u0dba \u0db1\u0dd2\u0dc3\u0dcf \u0d85\u0dad\u0dca\u0dc4\u0dd0\u0dbb\u0dba\u0dcf\u0db8 \u0da7 \u0dc3\u0dd2\u0daf\u0dd4\u0dc0\u0dd6 \u0db6\u0dc0\u0dad\u0dca, \u0d91\u0dc4\u0dd2 \u0db1\u0dd0\u0dc0\u0dad \u0da2\u0dd3\u0dc0\u0dad\u0dca \u0dc0\u0dd3\u0db8\u0da7 \u0dc3\u0dc4 \u0d9c\u0ddc\u0dc0\u0dd2\u0dad\u0dd0\u0db1\u0dca\u0dc4\u0dd2 \u0dba\u0dd9\u0daf\u0dd3\u0db8\u0da7 \u0db6\u0dbd\u0dcf \u0dc3\u0dd2\u0da7\u0dd2\u0dba \u0daf \u0db8\u0dda \u0dc0\u0db1 \u0dc0\u0dd2\u0da7 \u0dc3\u0dd2\u0dba \u0db1\u0dd2\u0da2\u0db6\u0dd2\u0db8 \u0d85\u0dc4\u0dd2\u0db8\u0dd2\u0dc0 \u0dba\u0dd1\u0db8\u0dda \u0d9c\u0dd0\u0da7\u0dbd\u0dd4\u0dc0\u0d9a\u0da7 \u0db8\u0dd4\u0dc4\u0dd4\u0dab \u0db4\u0dcf \u0dc3\u0dd2\u0da7\u0dd2\u0db1 \u0db6\u0dc0\u0dad\u0dca \u0d91\u0db8 \u0db4\u0dd2\u0dbb\u0dd2\u0dc3\u0dca \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc3\u0dda\u0dc0\u0dba \u0dc0\u0dd9\u0dad \u0db4\u0dd0\u0dc0\u0dc3\u0dd6\u0dc4.",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0d9a\u0dd4\u0dbb\u0dd4\u0db3\u0dd4\u0db8\u0dbd\u0dda \u0d9c\u0dd0\u0da7\u0dbd\u0dd4\u0dc0 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db8\u0dd4\u0dc5\u0dd4\u0db8\u0db1\u0dd2\u0db1\u0dca\u0db8 \u0dc0\u0d9c\u0d9a\u0dd2\u0dc0 \u0dba\u0dd4\u0dad\u0dca\u0dad\u0dda \u0dbb\u0da2\u0dba\u0db6\u0dc0 \u0dad\u0d82\u0d9c\u0dbb\u0dcf\u0dc3\u0dcf \u0db4\u0dc0\u0dc3\u0dba\u0dd2",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0d9a\u0dd4\u0dbb\u0dd4\u0db3\u0dd4\u0db8\u0dbd\u0dda \u0d9c\u0dd0\u0da7\u0dbd\u0dd4\u0dc0 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db8\u0dd4\u0dc5\u0dd4\u0db8\u0db1\u0dd2\u0db1\u0dca\u0db8 \u0dc0\u0d9c\u0d9a\u0dd2\u0dc0 \u0dba\u0dd4\u0dad\u0dca\u0dad\u0dda \u0dbb\u0da2\u0dba\u0db6\u0dc0 \u0dad\u0d82\u0d9c\u0dbb\u0dcf\u0dc3\u0dcf \u0db4\u0dc0\u0dc3\u0dba\u0dd2",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0d9a\u0dd4\u0dbb\u0dd4\u0db3\u0dd4\u0db8\u0dbd\u0dda \u0d9c\u0dd0\u0da7\u0dbd\u0dd4\u0dc0 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db8\u0dd4\u0dc5\u0dd4\u0db8\u0db1\u0dd2\u0db1\u0dca\u0db8 \u0dc0\u0d9c\u0d9a\u0dd2\u0dc0 \u0dba\u0dd4\u0dad\u0dca\u0dad\u0dda \u0dbb\u0da2\u0dba\u0db6\u0dc0 \u0dad\u0d82\u0d9c\u0dbb\u0dcf\u0dc3\u0dcf \u0db4\u0dc0\u0dc3\u0dba\u0dd2",
    "\u0d9a\u0dd4\u0db8\u0dbd\u0db8\u0dd4\u0dab \u0d9c\u0dca\u200d\u0dbb\u0dcf\u0db8\u0dba\u0dda \u0da2\u0dd3\u0dc0\u0dad\u0dca\u0dc0\u0db1 \u0d9a\u0db1\u0d9c\u0dbb\u0dad\u0dca\u0db1\u0db8\u0dca \u0dad\u0d82\u0d9c\u0dbb\u0dcf\u0dc3\u0dcf \u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d9c\u0ddc\u0dc0\u0dd2 \u0dc3\u0d82\u0d9c\u0db8\u0dba\u0dda \u0dc3\u0dcf\u0db8\u0dcf\u0da2\u0dd2\u0d9a\u0dba\u0dd9\u0d9a\u0dd2. \u0d94\u0dc4\u0dd4\u0d9c\u0dda \u0d89\u0da9\u0db8\u0dca \u0daf \u0d91\u0db8 \u0db4\u0dca\u200d\u0dbb\u0daf\u0dda\u0dc1\u0dba\u0dda \u0db4\u0dd2\u0dc4\u0dd2\u0da7\u0dcf \u0dad\u0dd2\u0db6\u0dda.",
    "\"\u0dba\u0dd4\u0daf\u0dca\u0daf\u0dd9 \u0d89\u0dc0\u0dbb\u0dc0\u0dd4\u0dab\u0dcf\u0da7 \u0db4\u0dc3\u0dca\u0dc3\u0dd9 \u0daf\u0dd9\u0db8\u0dc5 \u0db8\u0dd2\u0db1\u0dd2\u0dc3\u0dca\u0dc3\u0dd4 \u0dc0\u0dd2\u0dc1\u0dca\u0dc0\u0dcf\u0dc3 \u0d9a\u0dc5\u0dcf \u0dc3\u0dd0\u0db1\u0dc3\u0dd3\u0db8\u0dd9\u0db1\u0dca \u0da2\u0dd3\u0dc0\u0dad\u0dca \u0dc0\u0dd9\u0db1\u0dca\u0db1 \u0d89\u0da9 \u0dbd\u0dd0\u0db6\u0dd9\u0dba\u0dd2 \u0d9a\u0dd2\u0dba\u0dbd\u0dcf. \u0db1\u0db8\u0dd4\u0dad\u0dca \u0daf\u0dd0\u0db1\u0dca \u0d85\u0db4\u0dd2\u0da7 \u0dc4\u0dd2\u0dad\u0dd4\u0dc0\u0dd9 \u0db1\u0dd0\u0dad\u0dd2 \u0db4\u0dca\u200d\u0dbb\u0dc1\u0dca\u0db1\u0dc0\u0dbd\u0da7 \u0db8\u0dd4\u0dc4\u0dd4\u0dab \u0daf\u0dd9\u0db1\u0dca\u0db1 \u0dc3\u0dd2\u0daf\u0dca\u0db0 \u0dc0\u0dd9\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf,\" \u0d94\u0dc4\u0dd4 \u0d85\u0db4 \u0dc4\u0dcf \u0db4\u0dc0\u0dc3\u0dba\u0dd2.",
    "\"\u0db8\u0dda \u0db4\u0dca\u200d\u0dbb\u0dc1\u0dca\u0db1\u0dd9\u0da7 \u0dc4\u0dda\u0dad\u0dd4\u0dc0 \u0db8\u0dda \u0d9c\u0db8\u0dda \u0da2\u0dd3\u0dc0\u0dad\u0dca \u0dc0\u0dd9\u0db1 \u0d9c\u0ddc\u0dc0\u0dd2 \u0da2\u0db1\u0dad\u0dcf\u0dc0 \u0db1\u0dd9\u0dc0\u0dd9\u0dba\u0dd2. \u0db8\u0dda \u0db4\u0dca\u200d\u0dbb\u0dc1\u0dca\u0db1\u0dd9\u0da7 \u0dc0\u0d9c\u0d9a\u0dd2\u0dba\u0db1\u0dca\u0db1 \u0d95\u0db1 \u0d86\u0dab\u0dca\u0da9\u0dd4\u0dc0. \u0daf\u0dd0\u0db1\u0dca \u0dad\u0dd2\u0dba\u0dd9\u0db1 \u0dbd\u0ddc\u0d9a\u0dd4\u0db8 \u0db4\u0dca\u200d\u0dbb\u0dc1\u0dca\u0db1\u0dd9 \u0dad\u0db8\u0dba\u0dd2 \u0d9a\u0dd4\u0dbb\u0dd4\u0db1\u0dca\u0daf\u0dd4\u0d8c\u0dbb\u0dca \u0d9a\u0db1\u0dca\u0daf. \u0db1\u0db8\u0dd4\u0dad\u0dca \u0db8\u0dda\u0d9a \u0db4\u0dca\u200d\u0dbb\u0dc1\u0dca\u0db1\u0dba\u0d9a\u0dca \u0db1\u0dd9\u0dc0\u0dd9\u0dba\u0dd2.",
    "\"\u0d9a\u0dd4\u0dbb\u0dd4\u0db1\u0dca\u0daf\u0dd2\u0d8c\u0dbb\u0dca \u0d9a\u0db1\u0dca\u0daf\u0dda \u0db4\u0dd4\u0dbb\u0dcf\u0dc0\u0dc3\u0dca\u0dad\u0dd4 \u0dad\u0dd2\u0dba\u0dd9\u0db1\u0dc0\u0dcf. \u0d92\u0dc0\u0dcf \u0dc3\u0d82\u0dbb\u0d9a\u0dca\u0dc2\u0dab\u0dba \u0d9a\u0dbb\u0db1\u0dca\u0db1 \u0d95\u0db1, \u0d92 \u0d9c\u0dd0\u0db1 \u0dc0\u0dd2\u0dc0\u0dcf\u0daf\u0dba\u0d9a\u0dca \u0db1\u0dd1. \u0d92 \u0dc0\u0d9c\u0d9a\u0dd3\u0db8 \u0dad\u0dd2\u0dba\u0dd9\u0db1\u0dca\u0db1\u0dda \u0d86\u0dab\u0dca\u0da9\u0dd4\u0dc0\u0da7 \u0dba\u0dd2, \u0db8\u0dd9\u0dc4\u0dd9 \u0d89\u0db1\u0dca\u0db1 \u0db8\u0dd2\u0db1\u0dd2\u0dc3\u0dca\u0dc3\u0dd4\u0db1\u0dca\u0da7 \u0dba\u0dd2. \u0db4\u0dd4\u0dbb\u0dcf\u0dc0\u0dc3\u0dca\u0dad\u0dd4 \u0dc4\u0db8\u0dd4\u0dc0\u0dd4\u0dab\u0dd4 \u0d91\u0d9a\u0db8 \u0dbb\u0da7 \u0dbd\u0d82\u0d9a\u0dcf\u0dc0 \u0db1\u0dd9\u0dc0\u0dd9\u0dba\u0dd2,\" \u0d94\u0dc4\u0dd4 \u0db4\u0dc0\u0dc3\u0dba\u0dd2.",
    "\"\u0db8\u0dda \u0dbb\u0da7\u0dda \u0d86\u0d9c\u0db8\u0dca \u0dc4\u0dad\u0dbb\u0d9a\u0dca \u0dad\u0dd2\u0db6\u0dd4\u0dab\u0dad\u0dca \u0db7\u0dcf\u0dc0\u0dd2\u0dad \u0d9a\u0dbb\u0db1\u0dca\u0db1\u0dda \u0db7\u0dcf\u0dc2\u0dcf \u0daf\u0dd9\u0d9a\u0d9a\u0dca \u0dc0\u0dd2\u0dad\u0dbb\u0dba\u0dd2. \u0d92 \u0d92 \u0da2\u0dcf\u0dad\u0dd3\u0db1\u0dca\u0da7 \u0d85\u0dba\u0dad\u0dca \u0db4\u0dde\u0dbb\u0dcf\u0dab\u0dd2\u0d9a \u0dc3\u0dca\u0dae\u0dcf\u0db1 \u0dbb\u0dd0\u0d9a \u0d9c\u0dd0\u0db1\u0dd3\u0db8\u0dda \u0dc0\u0d9c\u0d9a\u0dd3\u0db8 \u0dad\u0dd2\u0dba\u0dd9\u0db1\u0dca\u0db1\u0dda \u0d86\u0dab\u0dca\u0da9\u0dd4\u0dc0\u0da7 \u0dba\u0dd2.\"",
    "\"\u0db8\u0da7 \u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d9c\u0db8\u0dad\u0dca \u0d91\u0d9a\u0dca\u0d9a \u0dad\u0dd2\u0dba\u0dd9\u0db1 \u0dc3\u0db8\u0dca\u0db6\u0db1\u0dca\u0db0\u0d9a\u0db8 \u0d85\u0dc0\u0dd4\u0dbb\u0dd4\u0daf\u0dd4 50\u0d9a \u0d9a\u0dcf\u0dbd\u0dba\u0d9a\u0dca. \u0d85\u0db4\u0dd2 \u0d9c\u0ddc\u0dc0\u0dd2\u0dba\u0ddc \u0dc0\u0dd2\u0daf\u0dd2\u0dc4\u0da7 \u0db8\u0dda \u0db4\u0dd0\u0dad\u0dca\u0dad\u0dda \u0dad\u0dd2\u0db6\u0dca\u0db6 \u0d9a\u0ddd\u0dc0\u0dd2\u0dbd\u0dda \u0db4\u0dd4\u0daf\u0db4\u0dd6\u0da2\u0dcf \u0d9a\u0dc5\u0dcf. \u0d92 \u0dc0\u0d9c\u0dda\u0db8 \u0d9c\u0ddc\u0dc0\u0dd2\u0dad\u0dd0\u0db1\u0dca \u0db4\u0da7\u0db1\u0dca\u0d9c\u0db1\u0dca\u0db1 \u0d9a\u0dbd\u0dd2\u0db1\u0dca \u0db8\u0dd4\u0dbb\u0dd4\u0dad\u0dd0\u0db1\u0dca \u0db6\u0dad\u0dca \u0d8b\u0dba\u0dbd\u0dcf \u0d92 \u0d86\u0d9c\u0db8\u0dd2\u0d9a \u0dc0\u0dad\u0dcf\u0dc0\u0dad\u0dca \u0d9a\u0dc5\u0dcf. \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0d9c\u0dd0\u0db1 \u0db4\u0dca\u200d\u0dbb\u0dc1\u0dca\u0db1\u0dba \u0d86\u0dc0\u0dad\u0dca \u0d91\u0d9a\u0dca\u0d9a \u0d85\u0db4\u0dda \u0d86\u0d9c\u0db8\u0dd2\u0d9a \u0dc3\u0dca\u0dae\u0dcf\u0db1\u0dba\u0da7 \u0dba\u0db1\u0dca\u0db1 \u0d89\u0da9 \u0dbd\u0dd0\u0db6\u0dd4\u0dab\u0dda \u0db1\u0dd0\u0dc4\u0dd0. \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba\u0da7 \u0dba\u0db1\u0dca\u0db1 \u0d85\u0dc0\u0dc3\u0dca\u0dae\u0dcf\u0dc0 \u0dad\u0dd2\u0dba\u0dd9\u0db1\u0dca\u0db1\u0dda \u0d91\u0d9a \u0da2\u0db1 \u0d9a\u0ddc\u0da7\u0dca\u0da8\u0dcf\u0dc3\u0dba\u0d9a\u0da7 \u0dc0\u0dd2\u0dad\u0dbb \u0dba\u0dd2. \u0dc0\u0dd9\u0db1\u0dad\u0dca \u0d9a\u0dd2\u0dc3\u0dd2\u0db8 \u0d9a\u0dd9\u0db1\u0dd9\u0d9a\u0dd4\u0da7 \u0d91\u0dc4\u0dd9 \u0dba\u0db1\u0dca\u0db1 \u0d85\u0dc0\u0dc3\u0dbb \u0db1\u0dd0\u0dc4\u0dd0, \u0db4\u0ddc\u0dbd\u0dd2\u0dc3\u0dd2\u0dba \u0daf \u0d87\u0dad\u0dd4\u0dc5\u0dd4 \u0d86\u0dbb\u0d9a\u0dca\u0dc2\u0d9a \u0d85\u0d82\u0dc1 \u0dba\u0ddc\u0daf\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf,\" \u0d94\u0dc4\u0dd4 \u0d9a\u0dd2\u0dba\u0dcf \u0dc3\u0dd2\u0da7\u0dd2\u0dba\u0dd2.",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0db4\u0dd0\u0dbb\u0dab\u0dd2 \u0d9c\u0dbd\u0dca \u0d9a\u0dab\u0dd4 \u0dc3\u0dc4\u0dd2\u0dad \u0db8\u0dd9\u0dba \u0db6\u0ddd\u0db0\u0dd2\u0d9d\u0dbb\u0dba\u0d9a\u0dca \u0dbd\u0dd9\u0dc3 \u0dc3\u0dd0\u0dbd\u0d9a\u0dd9\u0dba\u0dd2",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0db4\u0dd0\u0dbb\u0dab\u0dd2 \u0d9c\u0dbd\u0dca \u0d9a\u0dab\u0dd4 \u0dc3\u0dc4\u0dd2\u0dad \u0db8\u0dd9\u0dba \u0db6\u0ddd\u0db0\u0dd2\u0d9d\u0dbb\u0dba\u0d9a\u0dca \u0dbd\u0dd9\u0dc3 \u0dc3\u0dd0\u0dbd\u0d9a\u0dd9\u0dba\u0dd2",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0db4\u0dd0\u0dbb\u0dab\u0dd2 \u0d9c\u0dbd\u0dca \u0d9a\u0dab\u0dd4 \u0dc3\u0dc4\u0dd2\u0dad \u0db8\u0dd9\u0dba \u0db6\u0ddd\u0db0\u0dd2\u0d9d\u0dbb\u0dba\u0d9a\u0dca \u0dbd\u0dd9\u0dc3 \u0dc3\u0dd0\u0dbd\u0d9a\u0dd9\u0dba\u0dd2",
    "\u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d9c\u0dca\u200d\u0dbb\u0dcf\u0db8\u0dba \u0dba\u0dd4\u0daf \u0dc3\u0db8\u0dba\u0dda \u0daf\u0dd3 \u0d87\u0dad\u0dd2\u0dc0\u0dd6\u0dc0\u0d9a\u0dca \u0db1\u0ddc\u0dc0, \u0db4\u0dbb\u0db8\u0dca\u0db4\u0dbb\u0dcf \u0d9c\u0dab\u0db1\u0dcf\u0dc0\u0d9a\u0dca \u0db4\u0dd4\u0dbb\u0dcf \u0d88\u0dad \u0d85\u0dad\u0dd3\u0dad\u0dba\u0d9a\u0da7 \u0dc4\u0dd2\u0db8\u0dd2\u0d9a\u0db8\u0dca \u0d9a\u0dd2\u0dba\u0db1\u0dca\u0db1\u0d9a\u0dca \u0db6\u0dc0 \u0dad\u0d82\u0d9c\u0dbb\u0dcf\u0dc3\u0dcf \u0db4\u0dd0\u0dc0\u0dc3\u0dd3\u0dba.",
    "\"\u0db8\u0dda \u0d9c\u0db8\u0dda \u0da2\u0db1\u0dad\u0dcf\u0dc0 \u0dc4\u0dd2\u0da7\u0db4\u0dd4 \u0db6\u0dc0\u0da7 \u0da2\u0db1\u0dca\u0daf \u0db1\u0dcf\u0db8\u0dbd\u0dda\u0d9b\u0dab \u0dad\u0dd2\u0dba\u0dd9\u0db1\u0dc0\u0dcf, \u0d8b\u0db4\u0dca\u0db4\u0dd0\u0db1\u0dca\u0db1 \u0dc3\u0dc4\u0dad\u0dd2\u0d9a \u0dad\u0dd2\u0dba\u0dd9\u0db1\u0dc0\u0dcf, \u0dc0\u0dd2\u0dc0\u0dcf\u0dc4 \u0dc0\u0dd6 \u0db4\u0dd4\u0daf\u0dca\u0d9c\u0dbd\u0dba\u0dd2\u0db1\u0dca\u0da7 \u0db1\u0dd2\u0d9a\u0dd4\u0dad\u0dca \u0d9a\u0dbb\u0db4\u0dd4 \u0d9a\u0dc3\u0dcf\u0daf \u0dc3\u0dc4\u0dad\u0dd2\u0d9a \u0db4\u0dc0\u0dcf \u0dad\u0dd2\u0dba\u0dd9\u0db1\u0dc0\u0dcf \u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d9c\u0db8 \u0d9c\u0dd0\u0db1 \u0dc3\u0db3\u0dc4\u0db1\u0dca \u0dc0\u0dd9\u0db1. \u0d91\u0dc4\u0dd9\u0db8 \u0dad\u0dd2\u0dba\u0dd9\u0daf\u0dca\u0daf\u0dd3 \u0d9c\u0db8\u0dda \u0db8\u0dd2\u0db1\u0dd2\u0dc3\u0dca\u0dc3\u0dd4\u0db1\u0dca\u0dc0 \u0dad\u0db8\u0db1\u0dca\u0d9c\u0dda \u0d8b\u0db4\u0db1\u0dca \u0d9c\u0db8\u0dd9\u0db1\u0dca \u0d85\u0dba\u0dd2\u0db1\u0dca \u0d9a\u0dbb\u0db1 \u0d91\u0d9a \u0db8\u0dc4\u0dcf \u0db4\u0dc0\u0d9a\u0dca \u0db1\u0dd9\u0dc0\u0dd9\u0dba\u0dd2\u0daf?\" \u0d94\u0dc4\u0dd4 \u0dc0\u0dd2\u0db8\u0dc3\u0dcf \u0dc3\u0dd2\u0da7\u0dd2\u0dba\u0dda \u0dba.",
    "\"\u0db8\u0dda\u0d9a \u0db6\u0dd4\u0daf\u0dca\u0db0\u0dcf\u0d9c\u0db8\u0da7 \u0d9a\u0dd0\u0db4\u0dba\u0dd2 \u0daf? \u0db6\u0dde\u0daf\u0dca\u0db0 \u0da2\u0db1\u0dad\u0dcf\u0dc0\u0da7 \u0dc0\u0da9\u0dcf \u0d85\u0db4\u0dd2 \u0daf\u0dd4\u0d9a\u0dca\u0dc0\u0dd9\u0db1\u0dc0\u0dcf \u0db6\u0dd4\u0daf\u0dd4\u0db1\u0dca\u0dc0\u0dc4\u0db1\u0dca\u0dc3\u0dda \u0daf\u0dd0\u0db1\u0dca \u0db1\u0dd0\u0dad\u0dd2 \u0d91\u0d9a \u0d9c\u0dd0\u0db1. \u0db6\u0dd4\u0daf\u0dd4\u0db1\u0dca\u0dc0\u0dc4\u0db1\u0dca\u0dc3\u0dda \u0dc4\u0dd2\u0da7\u0dd2\u0dba \u0db1\u0db8\u0dca \u0db8\u0dda \u0dc0\u0d9c\u0dda \u0db8\u0dd2\u0db1\u0dd2\u0dc3\u0dca\u0dc3\u0dd4\u0db1\u0dca\u0da7 \u0db8\u0ddc\u0d9a\u0d9a\u0dca \u0d9a\u0dbb\u0dba\u0dd2 \u0daf? \u0d85\u0db4\u0dd2 \u0daf\u0dd9\u0db8\u0dc5 \u0da2\u0db1\u0dad\u0dcf\u0dc0 \u0dc4\u0dd0\u0da7\u0dd2\u0dba\u0da7 \u0db6\u0dd4\u0daf\u0dd4\u0db1\u0dca \u0dc0\u0dc4\u0db1\u0dca\u0dc3\u0dda\u0d9c\u0dda \u0db0\u0dbb\u0dca\u0db8\u0dba\u0da7 \u0dc0\u0dd2\u0dbb\u0dd4\u0daf\u0dca\u0db0 \u0db1\u0dd0\u0dc4\u0dd0. \u0d8b\u0db1\u0dca\u0dc0\u0dc4\u0db1\u0dca\u0dc3\u0dda\u0d9c\u0dda \u0db0\u0dbb\u0dca\u0db8\u0dba\u0dda \u0d9a\u0dd2\u0dba\u0dcf \u0dad\u0dd2\u0db6\u0dd9\u0db1\u0dc0 \u0daf \u0db8\u0dd2\u0db1\u0dd2\u0dc3\u0dd4\u0db1\u0dca\u0dc0 \u0d91\u0dba\u0dcf\u0dbd\u0d9c\u0dda \u0d9c\u0dd9\u0dc0\u0dbd\u0dca\u0dc0\u0dbd\u0dd2\u0db1\u0dca \u0d91\u0dc5\u0dd2\u0dba\u0da7 \u0d87\u0daf\u0dbd\u0dcf \u0daf\u0dcf\u0db1\u0dca\u0db1 \u0d9a\u0dd2\u0dba\u0dbd\u0dcf? \u0db8\u0db8 \u0d87\u0dad\u0dca\u0dad\u0da7\u0db8 \u0daf\u0dd4\u0d9a\u0dca \u0dc0\u0dd9\u0db1\u0dc0\u0dcf \u0d8b\u0db1\u0dca\u0dc0\u0dc4\u0db1\u0dca\u0dc3\u0dda \u0d85\u0daf \u0db1\u0ddc\u0dc3\u0dd2\u0da7\u0dd3\u0db8 \u0d9c\u0dd0\u0db1.\"",
    "\"\u0db8\u0dd1\u0dad \u0d9a\u0dcf\u0dbd\u0dd9 \u0daf\u0dd3 \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0d9c\u0dc0\u0dda\u0dc2\u0dab \u0d9a\u0da7\u0dba\u0dd4\u0dad\u0dd4 \u0db4\u0da7\u0db1\u0dca\u0d9c\u0dad\u0dca \u0dc0\u0dd9\u0dbd\u0dcf\u0dc0\u0dda \u0d85\u0db4\u0dda \u0d9c\u0db8\u0dda \u0db8\u0dd2\u0db1\u0dd2\u0dc3\u0dca\u0dc3\u0dd4 \u0d8a\u0da7 \u0dc3\u0dc4\u0dba\u0ddd\u0d9c\u0dba \u0daf\u0dd0\u0d9a\u0dca\u0dc0\u0dd4\u0dc0\u0dcf. \u0d92\u0dad\u0dca \u0db4\u0dc3\u0dca\u0dc3\u0dd9 \u0d9c\u0db8\u0dda \u0db8\u0dd2\u0db1\u0dd2\u0dc3\u0dca\u0dc3\u0dd4\u0db1\u0dca\u0da7 \u0d91\u0dba\u0dcf\u0dbd\u0d9c\u0dda \u0d89\u0da9\u0db8\u0dca\u0dc0\u0dbd\u0da7 \u0d91\u0db1\u0dca\u0db1 \u0d91\u0db4\u0dcf, \u0dc0\u0d9c\u0dcf\u0db6\u0dd2\u0db8\u0dca\u0dc0\u0dbd\u0da7 \u0d91\u0db1\u0dca\u0db1 \u0d91\u0db4\u0dcf \u0d9a\u0dd2\u0dba\u0dcf \u0dad\u0dc4\u0db1\u0db8\u0dca \u0daf\u0dd0\u0db8\u0dca\u0db8\u0dcf. \u0db8\u0dda \u0d94\u0d9a\u0dca\u0d9a\u0ddc\u0db8 \u0db4\u0da7\u0db1\u0dca \u0d9c\u0dad\u0dca\u0dad\u0dda \u0daf\u0dd0\u0db1\u0dca \u0d92 \u0dc0\u0dd2\u0dc4\u0dcf\u0dbb\u0dd9 \u0dc0\u0dd0\u0da9 \u0d89\u0db1\u0dca\u0db1 \u0dc3\u0dca\u0dc0\u0dcf\u0db8\u0dd2\u0db1\u0dca\u0dc0\u0dc4\u0db1\u0dca\u0dc3\u0dda \u0d86\u0dc0\u0dba\u0dd2\u0db1\u0dca \u0db4\u0dc3\u0dca\u0dc3\u0dd9\u0dba\u0dd2,\" \u0dad\u0d82\u0d9c\u0dbb\u0dcf\u0dc3\u0dcf \u0db4\u0dc0\u0dc3\u0dba\u0dd2.",
    "\"\u0d9a\u0dd4\u0dbb\u0dd4\u0db3\u0dd4 \u0d9a\u0db1\u0dca\u0daf\u0da7 \u0d85\u0db4\u0dd2\u0da7 \u0dba\u0db1\u0dca\u0db1 \u0d85\u0dc0\u0dc1\u0dca\u200d\u0dba \u0db1\u0dd0\u0dc4\u0dd0. \u0db8\u0dd3\u0da7 \u0d9a\u0dbd\u0dd2\u0db1\u0dca \u0d9c\u0dd0\u0dc3\u0da7\u0dca \u0db1\u0dd2\u0dc0\u0dda\u0daf\u0db1\u0dba\u0d9a\u0dca \u0db1\u0dd2\u0d9a\u0dd4\u0dad\u0dca \u0d9a\u0dbb\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba\u0da7 \u0d85\u0dba\u0dd2\u0dad\u0dd2 \u0db7\u0dd6\u0db8\u0dd2 \u0db4\u0dca\u200d\u0dbb\u0db8\u0dcf\u0dab\u0dba \u0d85\u0d9a\u0dca\u0d9a\u0dbb 78\u0d9a\u0dca \u0d9a\u0dd2\u0dba\u0dbd\u0dcf. \u0d92\u0dad\u0dca \u0daf\u0dd0\u0db1\u0dca \u0dad\u0dc0\u0dad\u0dca \u0d85\u0d9a\u0dca\u0d9a\u0dbb \u0daf\u0dd9\u0dc3\u0dd2\u0dba \u0d9c\u0dab\u0db1\u0d9a\u0dca \u0d89\u0dbd\u0dca\u0dbd\u0db1\u0dc0\u0dcf. \u0db8\u0dda\u0d9a \u0dad\u0db8\u0dba\u0dd2 \u0d9c\u0dd0\u0da7\u0dbd\u0dd4\u0dc0.\"",
    "\u0dba\u0dd4\u0daf\u0dca\u0db0\u0dba\u0d9a\u0dca \u0db4\u0dd0\u0dc0\u0dad\u0dd4\u0db1 \u0daf \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba\u0da7 \u0dc4\u0ddd \u0d91\u0dc4\u0dd2 \u0db4\u0dd2\u0dc4\u0dd2\u0da7\u0dd2 \u0d9a\u0dd2\u0dc3\u0dd2\u0daf\u0dd4 \u0daf\u0dd9\u0dba\u0d9a\u0da7 \u0dc4\u0dcf\u0db1\u0dd2 \u0dc3\u0dd2\u0daf\u0dd4\u0d9a\u0dbb \u0db1\u0dd0\u0dad\u0dd0 \u0dba\u0dd2 \u0daf \u0dad\u0d82\u0d9c\u0dbb\u0dcf\u0dc3\u0dcf \u0db4\u0dd0\u0dc0\u0dc3\u0dd3\u0dba.",
    "\"\u0d85\u0db4\u0dd2 \u0db8\u0dda \u0d9c\u0dd0\u0db1 \u0d9a\u0dad\u0dcf \u0db1\u0ddc\u0d9a\u0dbb\u0db4\u0dd4 \u0d9a\u0dd9\u0db1\u0dd9\u0d9a\u0dca \u0db1\u0dd0\u0dc4\u0dd0. \u0d9a\u0dd2\u0dba\u0db1\u0dca\u0db1 \u0d95\u0db1 \u0dc4\u0dd0\u0db8\u0dad\u0dd0\u0db1\u0d9a\u0db8 \u0d9c\u0dd2\u0dba\u0dcf. \u0db1\u0db8\u0dd4\u0dad\u0dca \u0db8\u0dc4\u0db1\u0dca\u0dc3\u0dd2\u0dba \u0dc0\u0dd2\u0dad\u0dbb\u0dba\u0dd2 \u0d89\u0dad\u0dd4\u0dbb\u0dd4.\"",
    "\"\u0daf\u0dd0\u0db1\u0dca \u0d85\u0dc0\u0dd4\u0dbb\u0dd4\u0daf\u0dd4 \u0db4\u0dc4\u0d9a \u0d9a\u0dcf\u0dbd\u0dba\u0d9a\u0dca \u0d89\u0daf\u0dbd\u0dcf \u0d9a\u0dd4\u0db9\u0dd4\u0dbb\u0dd4 \u0d85\u0d9a\u0dca\u0d9a\u0dbb 25\u0d9a\u0da7 \u0dc0\u0dd0\u0da9\u0dd2 \u0db7\u0dd6\u0db8\u0dd2 \u0db4\u0dca\u200d\u0dbb\u0db8\u0dcf\u0dab\u0dba\u0d9a \u0dc0\u0d9c\u0dcf \u0d9a\u0dbb\u0db1\u0dca\u0db1 \u0d85\u0dc0\u0dc3\u0dbb \u0daf\u0dd9\u0db1\u0dca\u0db1\u0dda \u0db1\u0dd0\u0dc4\u0dd0. \u0d92 \u0dc0\u0d9c\u0dda\u0db8 \u0db8\u0dd2\u0db1\u0dd2\u0dc3\u0dca\u0dc3\u0dd4 \u0da2\u0dd3\u0dc0\u0dad\u0dca \u0dc0\u0dd9\u0da0\u0dca\u0da0 \u0d85\u0d9a\u0dca\u0d9a\u0dbb 200\u0d9a \u0db4\u0dca\u200d\u0dbb\u0db8\u0dab\u0dba\u0d9a\u0da7 \u0d87\u0dad\u0dd4\u0dbd\u0dca\u0dc0\u0dd9\u0db1\u0dca\u0db1\u0dad\u0dca \u0d85\u0dc0\u0dc3\u0dbb \u0db1\u0dd0\u0dc4\u0dd0.\"",
    "\"1984 \u0d85\u0dc0\u0dd4\u0dbb\u0dd4\u0daf\u0dca\u0daf\u0dd9 \u0d87\u0dad\u0dd2\u0dc0\u0dd9\u0da0\u0dca\u0da0 \u0dba\u0dd4\u0daf \u0d9c\u0dd0\u0da7\u0dd4\u0db8\u0dca \u0dad\u0dad\u0dca\u0dad\u0dca\u0dc0\u0dba \u0d91\u0d9a\u0dca\u0d9a \u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d9c\u0db8\u0dda \u0db4\u0dc0\u0dd4\u0dbd\u0dca 64\u0d9a\u0dca \u0db4\u0daf\u0dd2\u0d82\u0da0\u0dd2\u0dc0\u0dd9\u0dbd\u0dcf \u0dc4\u0dd2\u0da7\u0dd2\u0dba\u0dcf. \u0daf\u0dd0\u0db1\u0dca \u0d92 \u0db4\u0dc0\u0dd4\u0dbd\u0dca\u0dc0\u0dbd \u0dc5\u0db8\u0dba\u0dd2 \u0d91\u0d9a\u0d9a\u0dca \u0db4\u0dc0\u0dd4\u0dbd\u0dca 250-300\u0d9a\u0dca \u0daf\u0d9a\u0dca\u0dc0\u0dcf \u0dc0\u0dd0\u0da9\u0dd2 \u0dc0\u0dd9\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf,\"\u0dba\u0dd2 \u0db4\u0dc0\u0dc3\u0db1 \u0d94\u0dc4\u0dd4, \"\u0d85\u0db4\u0dd2 \u0d85\u0dc0\u0dd4\u0dbb\u0dd4\u0daf\u0dd4 30\u0d9a\u0da7 \u0dc0\u0dd0\u0da9\u0dd2 \u0d9a\u0dcf\u0dbd\u0dba\u0d9a\u0dca \u0d9c\u0dd0\u0da7\u0dd4\u0db8\u0d9a\u0da7 \u0db8\u0dd0\u0daf\u0dd2\u0dc0\u0dd9\u0dbd\u0dcf \u0dc4\u0dd2\u0da7\u0dd2\u0dba\u0dcf. \u0daf\u0dd0\u0db1\u0dca \u0d85\u0db4\u0dd2 \u0d94\u0d9a\u0dca\u0d9a\u0ddc\u0db8 \u0d91\u0d9a\u0db8\u0dd4\u0dad\u0dd4\u0dc0 \u0da2\u0dd3\u0dc0\u0dad\u0dca \u0dc0\u0dd9\u0db1\u0dca\u0db1 \u0d95\u0db1. \u0db8\u0dda \u0dbb\u0da7\u0dda \u0d85\u0db4\u0dd2 \u0d94\u0d9a\u0dca\u0d9a\u0ddc\u0db8 \u0daf\u0dd9\u0db1\u0dcf \u0da2\u0dcf\u0dad\u0dd2 \u0d86\u0d9c\u0db8\u0dca \u0db7\u0dda\u0daf \u0db1\u0dd0\u0dad\u0dd2\u0dc0 \u0da2\u0dd3\u0dc0\u0dad\u0dca \u0dc0\u0dd9\u0db1\u0dca\u0db1 \u0d95\u0db1,\"\u0dba\u0dd2 \u0daf \u0dc0\u0dd0\u0da9\u0dd2\u0daf\u0dd4\u0dbb\u0da7\u0dad\u0dca \u0d9a\u0dd2\u0dba\u0dcf \u0dc3\u0dd2\u0da7\u0dd2\u0dba\u0dda \u0dba.",
    "\u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d9c\u0dca\u200d\u0dbb\u0dcf\u0db8\u0dba \u0db4\u0dd0\u0dc0\u0dad\u0dd2 \u0db6\u0dc0\u0da7 \u0dc3\u0dcf\u0db0\u0d9a \u0dad\u0dc0\u0db8\u0dad\u0dca \u0daf\u0d9a\u0dca\u0db1\u0da7 \u0dbd\u0dd0\u0db6\u0dd9\u0db1 \u0db6\u0dc0\u0dad\u0dca, \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0dad\u0db8 \u0dc0\u0d9c\u0dcf\u0db6\u0dd2\u0db8\u0dca \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca 2019 \u0dc0\u0dbb\u0dca\u0dc2\u0dba\u0dda \u0daf\u0dd3 \u0d9a\u0dd2\u0dc3\u0dd2\u0daf\u0dd4 \u0d85\u0dba\u0dd4\u0dbb\u0d9a\u0dd2\u0db1\u0dca \u0dc0\u0dd2\u0dbb\u0ddd\u0db0\u0dba\u0d9a\u0dca \u0db4\u0dc5 \u0db1\u0ddc\u0d9a\u0dc5 \u0db6\u0dc0\u0dad\u0dca \u0d91\u0db8 \u0d9c\u0db8\u0dca\u0db8\u0dcf\u0db1\u0dba\u0dda \u0d9c\u0ddc\u0dc0\u0dd2 \u0dc3\u0db8\u0dd2\u0dad\u0dd2\u0dba\u0dda \u0db4\u0dca\u200d\u0dbb\u0db0\u0dcf\u0db1\u0dd3 \u0dc3\u0dde\u0db1\u0dca\u0daf\u0dba\u0dbb\u0dcf\u0da2\u0dcf \u0dc3\u0dc3\u0dd3\u0d9a\u0dd4\u0db8\u0dcf\u0dbb\u0dca \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc3\u0dda\u0dc0\u0dba \u0dc0\u0dd9\u0dad \u0db4\u0dd0\u0dc0\u0dc3\u0dd4\u0dc0\u0dda \u0dba.",
    "\u0d94\u0dc4\u0dd4 \u0db4\u0dc0\u0dc3\u0db1\u0dca\u0db1\u0dda \u0d94\u0dc0\u0dd4\u0db1\u0dca\u0d9c\u0dda \u0d9c\u0db8\u0dca\u0db8\u0dcf\u0db1\u0dba \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0dc0\u0dd2\u0dc3\u0dd2\u0db1\u0dca \u0d85\u0dad\u0dca\u0db4\u0dad\u0dca \u0d9a\u0dbb\u0d9c\u0dd9\u0db1 \u0dc3\u0dd2\u0da7\u0dd2\u0db1\u0db6\u0dc0\u0d9a\u0dd2.",
    "\"\u0db8\u0dd9\u0db8 \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba\u0dda \u0db4\u0dd4\u0dbb\u0dcf\u0dc0\u0dc3\u0dca\u0dad\u0dd4 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca 1933 \u0dc0\u0dbb\u0dca\u0dc2\u0dba\u0dda \u0d9c\u0dd0\u0dc3\u0da7\u0dca \u0db1\u0dd2\u0dc0\u0dda\u0daf\u0db1\u0dba\u0d9a\u0dca \u0db1\u0dd2\u0d9a\u0dd4\u0dad\u0dca \u0d9a\u0dbb\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf. \u0d92 \u0d9c\u0dd0\u0dc3\u0da7\u0dca \u0db1\u0dd2\u0dc0\u0dda\u0daf\u0db1\u0dba \u0d85\u0db1\u0dd4\u0dc0 \u0dc3\u0dd3\u0db8\u0dcf \u0db4\u0dd9\u0db1\u0dca\u0dc0\u0db1 \u0d9c\u0dbd\u0dca \u0daf \u0daf\u0d9a\u0dd2\u0db1\u0dca\u0db1 \u0dad\u0dd2\u0dba\u0dd9\u0db1\u0dc0\u0dcf. \u0db1\u0db8\u0dd4\u0dad\u0dca \u0d92\u0d9c\u0ddc\u0dbd\u0dca\u0dbd\u0ddc \u0d92 \u0d9c\u0dd0\u0dc3\u0da7\u0dca \u0db1\u0dd2\u0dc0\u0dda\u0daf\u0db1\u0dba\u0da7 \u0d85\u0db1\u0dd4\u0dc0 \u0dc0\u0dd0\u0da9 \u0db1\u0ddc\u0d9a\u0dbb \u0d85\u0dbd\u0dd4\u0dad\u0dd9\u0db1\u0dca \u0d89\u0da9\u0db8\u0dca \u0d85\u0dad\u0dca\u0db4\u0dad\u0dca \u0d9a\u0dbb \u0d9c\u0db1\u0dca\u0db1 \u0daf\u0dbb\u0db1 \u0d8b\u0dad\u0dca\u0dc3\u0dcf\u0dc4\u0dba \u0db1\u0dd2\u0dc3\u0dba\u0dd2 \u0d85\u0daf \u0dc0\u0dd9\u0db1\u0d9a\u0ddc\u0da7 \u0db8\u0dda \u0d9c\u0dd0\u0da7\u0dbd\u0dd4\u0dc0 \u0d87\u0dad\u0dd2\u0dc0\u0dd9\u0dbd\u0dcf \u0dad\u0dd2\u0dba\u0dd9\u0db1\u0dca\u0db1\u0dda,\" \u0dc3\u0dc3\u0dd3\u0d9a\u0dd4\u0db8\u0dcf\u0dbb\u0dca \u0db4\u0dd0\u0dc0\u0dc3\u0dd3\u0dba.",
    "\u0dc3\u0dc3\u0dd3\u0d9a\u0dd4\u0db8\u0dcf\u0dbb\u0dca \u0db4\u0dc0\u0dc3\u0db1 \u0db4\u0dbb\u0dd2\u0daf\u0dd2 \u0d94\u0dc4\u0dd4 1957 \u0dc0\u0dbb\u0dca\u0dc2\u0dba\u0dda \u0dc3\u0dd2\u0da7 \u0d91\u0db8 \u0d9c\u0db8\u0dca\u0db8\u0dcf\u0db1\u0dba\u0dda \u0da2\u0dd3\u0dc0\u0dad\u0dca\u0dc0\u0db1\u0dca\u0db1\u0dd9\u0d9a\u0dd2.",
    "\"\u0daf\u0dd0\u0db1\u0da7 \u0dad\u0dd2\u0dba\u0dd9\u0db1 \u0dad\u0dad\u0dca\u0dad\u0dca\u0dc0\u0dba \u0d91\u0d9a\u0dca\u0d9a \u0db8\u0d9c\u0dda \u0d89\u0da9\u0db8\u0dad\u0dca \u0d91\u0d9a\u0dca\u0d9a \u0d85\u0db1\u0dd9\u0d9a\u0dca \u0d85\u0dba\u0d9c\u0dda \u0d89\u0da9\u0db8\u0dca \u0daf \u0d87\u0dad\u0dd4\u0dc5\u0dd4 \u0d85\u0d9a\u0dca\u0d9a\u0dbb 25\u0d9a\u0da7 \u0dc0\u0dd0\u0da9\u0dd2 \u0db7\u0dd6\u0db8\u0dd2 \u0db4\u0dca\u200d\u0dbb\u0db8\u0dcf\u0dab\u0dba\u0d9a \u0dc0\u0d9c\u0dcf \u0d9a\u0da7\u0dba\u0dd4\u0dad\u0dd4\u0dc0\u0dbd\u0da7 \u0d85\u0dc0\u0dc3\u0dbb \u0daf\u0dd3\u0dbd\u0dcf \u0db1\u0dd0\u0dc4\u0dd0. \u0db4\u0dd4\u0dbb\u0dc0\u0dd2\u0daf\u0dca\u200d\u0dba\u0dcf \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0dba\u0dd2 \u0db8\u0dda \u0db1\u0dd2\u0dba\u0ddd\u0d9c\u0dba \u0db4\u0db1\u0dc0\u0dbd\u0dcf \u0dad\u0dd2\u0dba\u0dd9\u0db1\u0dca\u0db1\u0dda... \u0dc4\u0dd0\u0db6\u0dd0\u0dba\u0dd2 2019 \u0daf\u0dd3 \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0db8\u0dda \u0d89\u0da9\u0db8\u0dca \u0d86\u0db4\u0dc4\u0dd4 \u0db8\u0dd0\u0db1\u0dbd\u0dcf \u0db6\u0dd0\u0dbd\u0dd4\u0dc0\u0dcf. \u0d91\u0dad\u0d9a\u0ddc\u0da7 \u0d92\u0d9c\u0ddc\u0dbd\u0dca\u0dbd\u0ddd \u0d9a\u0dd2\u0dc0\u0dca\u0dc0\u0dcf \u0d85\u0db4\u0dda \u0d89\u0da9\u0db8\u0dca \u0dad\u0dd2\u0dba\u0dd9\u0db1\u0dca\u0db1\u0dda \u0d91\u0dba\u0dcf\u0dbd\u0d9c\u0dda \u0dc3\u0dd3\u0db8\u0dcf\u0dc0\u0dd9\u0db1\u0dca \u0db4\u0dd2\u0da7 \u0d9a\u0dd2\u0dba\u0dbd\u0dcf.\"",
    "\"\u0d92\u0dad\u0dca \u0dc4\u0dcf\u0db8\u0dd4\u0daf\u0dd4\u0dbb\u0dd4\u0dc0\u0db1\u0dca \u0dc0\u0dd0\u0da9\u0db8 \u0d9a\u0dc5\u0dcf\u0da7 \u0db4\u0dc3\u0dca\u0dc3\u0dda \u0d92 \u0dad\u0dad\u0dca\u0dad\u0dca\u0dc0\u0dd9 \u0daf\u0dd0\u0db1\u0dca \u0dc0\u0dd9\u0db1\u0dc3\u0dca\u0dc0\u0dd9\u0dbd\u0dcf. \u0daf\u0dd0\u0db1\u0dca \u0d92\u0d9c\u0ddc\u0dbd\u0dca\u0dbd\u0ddc \u0dc0\u0dd0\u0da9\u0dd2\u0db4\u0dd4\u0dbb \u0d89\u0da9\u0db8\u0dca \u0db4\u0dca\u200d\u0dbb\u0db8\u0dcf\u0dab\u0dba\u0d9a\u0dca \u0d89\u0dbd\u0dca\u0dbd\u0db1\u0dc0\u0dcf,\" \u0d94\u0dc4\u0dd4 \u0db4\u0dd0\u0dc0\u0dc3\u0dd3\u0dba.",
    "\"2009 \u0d85\u0dc0\u0dd4\u0dbb\u0dd4\u0daf\u0dca\u0daf\u0dd9 \u0dba\u0dd4\u0daf\u0dca\u0daf\u0dd9\u0db1\u0dca \u0db4\u0dc3\u0dca\u0dc3\u0dda \u0d85\u0db4\u0dd2 \u0d86\u0db4\u0dc4\u0dd4 \u0d87\u0dc0\u0dd2\u0dad\u0dca \u0d9a\u0dd4\u0db9\u0dd4\u0dbb\u0dd4\u0dc0\u0dbd \u0dc0\u0d9c\u0dcf \u0d9a\u0dc5\u0dcf. \u0db8\u0dda \u0d9a\u0dd4\u0db9\u0dd4\u0dbb\u0dd4\u0dc0\u0dbd \u0dc0\u0dd3 \u0d9c\u0db6\u0da9\u0dcf \u0d9a\u0dbb\u0db1\u0dca\u0db1 1957 \u0daf\u0dd3 \u0dc0\u0dd3 \u0d9c\u0db6\u0da9\u0dcf\u0dc0\u0d9a\u0dca \u0dc4\u0dd0\u0daf\u0dd4\u0dc0\u0dcf. \u0daf\u0dd0\u0db1\u0dca \u0d92\u0d9a \u0d9c\u0dbb\u0dcf \u0dc0\u0dd0\u0da7\u0dd2\u0dbd\u0dcf \u0dad\u0dd2\u0dba\u0dd9\u0db1\u0dca\u0db1\u0dda. \u0db1\u0db8\u0dd4\u0dad\u0dca \u0d92\u0d9a \u0dc4\u0ddc\u0db3 \u0dc3\u0dcf\u0d9a\u0dca\u0dc2\u0dd2\u0dba\u0d9a\u0dca \u0dc3\u0db4\u0dba\u0db1\u0dc0\u0dcf \u0db8\u0dda \u0d9c\u0db8 \u0d9c\u0dd0\u0db1.\"",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0dad\u0db1\u0dca\u0db1\u0dd2\u0db8\u0dd4\u0dbb\u0dd4\u0db4\u0dca\u0db4\u0dd4 \u0d9c\u0ddc\u0dc0\u0dd2 \u0dc3\u0db8\u0dd2\u0dad\u0dd2\u0dba\u0dda \u0db4\u0dca\u200d\u0dbb\u0db0\u0dcf\u0db1\u0dd3 \u0dc3\u0dc3\u0dd3\u0d9a\u0dd4\u0db8\u0dcf\u0dbb\u0dca \u0db4\u0dd0\u0dbb\u0dab\u0dd2 \u0d9c\u0dca\u200d\u0dbb\u0dcf\u0db8\u0dba\u0dda \u0db1\u0dc2\u0dca\u0da7\u0dcf\u0dc0\u0dc1\u0dda\u0dc2 \u0db4\u0dd9\u0db1\u0dca\u0dc0\u0db8\u0dd2\u0db1\u0dca",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0dad\u0db1\u0dca\u0db1\u0dd2\u0db8\u0dd4\u0dbb\u0dd4\u0db4\u0dca\u0db4\u0dd4 \u0d9c\u0ddc\u0dc0\u0dd2 \u0dc3\u0db8\u0dd2\u0dad\u0dd2\u0dba\u0dda \u0db4\u0dca\u200d\u0dbb\u0db0\u0dcf\u0db1\u0dd3 \u0dc3\u0dc3\u0dd3\u0d9a\u0dd4\u0db8\u0dcf\u0dbb\u0dca \u0db4\u0dd0\u0dbb\u0dab\u0dd2 \u0d9c\u0dca\u200d\u0dbb\u0dcf\u0db8\u0dba\u0dda \u0db1\u0dc2\u0dca\u0da7\u0dcf\u0dc0\u0dc1\u0dda\u0dc2 \u0db4\u0dd9\u0db1\u0dca\u0dc0\u0db8\u0dd2\u0db1\u0dca",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0dad\u0db1\u0dca\u0db1\u0dd2\u0db8\u0dd4\u0dbb\u0dd4\u0db4\u0dca\u0db4\u0dd4 \u0d9c\u0ddc\u0dc0\u0dd2 \u0dc3\u0db8\u0dd2\u0dad\u0dd2\u0dba\u0dda \u0db4\u0dca\u200d\u0dbb\u0db0\u0dcf\u0db1\u0dd3 \u0dc3\u0dc3\u0dd3\u0d9a\u0dd4\u0db8\u0dcf\u0dbb\u0dca \u0db4\u0dd0\u0dbb\u0dab\u0dd2 \u0d9c\u0dca\u200d\u0dbb\u0dcf\u0db8\u0dba\u0dda \u0db1\u0dc2\u0dca\u0da7\u0dcf\u0dc0\u0dc1\u0dda\u0dc2 \u0db4\u0dd9\u0db1\u0dca\u0dc0\u0db8\u0dd2\u0db1\u0dca",
    "\"\u0d92 \u0dc0\u0d9c\u0dda\u0db8 \u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d9c\u0db8 \u0db4\u0dd2\u0dc4\u0dd2\u0da7\u0dd2 \u0db6\u0dc0\u0da7 \u0dc3\u0dcf\u0db0\u0d9a \u0d85\u0daf\u0da7\u0dad\u0dca \u0daf\u0d9a\u0dd2\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca. \u0d9c\u0db8\u0dda \u0db4\u0dbb\u0dab \u0d9a\u0ddd\u0dc0\u0dd2\u0dbd, \u0d92 \u0dc0\u0d9c\u0dda\u0db8 \u0dc0\u0dcf\u0dbb\u0dd2\u0db8\u0dcf\u0dbb\u0dca\u0d9c \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0\u0dda \u0db4\u0dbb\u0dab \u0d9a\u0dcf\u0dbb\u0dca\u0dba\u0dcf\u0dbd\u0dba, \u0d89\u0dc3\u0dca\u0d9a\u0ddd\u0dbd\u0dd9 \u0dad\u0dd2\u0db6\u0dca\u0db6 \u0d9c\u0ddc\u0da9\u0db1\u0dd0\u0d9c\u0dd2\u0dbd\u0dca\u0dbd\u0dda \u0dc3\u0dd2\u0db8\u0dd9\u0db1\u0dca\u0dad\u0dd2 \u0db4\u0ddc\u0dc5\u0dc0 \u0d85\u0daf\u0da7\u0dad\u0dca \u0daf\u0d9a\u0dd2\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca.\"",
    "\"\u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0d9c\u0dd0\u0da7\u0dbd\u0dd4\u0dc0\u0d9a\u0dca \u0db1\u0dd0\u0dc4\u0dd0. \u0dc4\u0dcf\u0db8\u0dd4\u0daf\u0dd4\u0dbb\u0dd4\u0dc0\u0db1\u0dca \u0d86\u0dc0\u0dba\u0dd2\u0db1\u0dca \u0db4\u0dc3\u0dca\u0dc3\u0dd9\u0dba\u0dd2 \u0db8\u0dda \u0d9c\u0dd0\u0da7\u0dbd\u0dd4\u0dc0 \u0d87\u0dad\u0dd2\u0dc0\u0dd4\u0dab\u0dda,\" \u0d94\u0dc4\u0dd4 \u0db4\u0dc0\u0dc3\u0dba\u0dd2.",
    "\"\u0daf\u0dd0\u0db1\u0dca \u0d92\u0d9c\u0ddc\u0dbd\u0dca\u0dbd\u0ddc \u0d9a\u0dd2\u0dba\u0db1 \u0dad\u0dc0\u0dad\u0dca \u0daf\u0dd9\u0dba\u0d9a\u0dca \u0dad\u0db8\u0dba\u0dd2, \u0d85\u0db4\u0dda \u0d9c\u0db8\u0dca\u0db8\u0dcf\u0db1\u0dd9 \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0\u0da7 \u0d85\u0dba\u0dd2\u0dad\u0dd2\u0dba\u0dd2 \u0d9a\u0dd2\u0dba\u0dbd\u0dcf. 1984 \u0d85\u0dc0\u0dd4\u0dbb\u0dd4\u0daf\u0dca\u0daf\u0dd9 \u0dba\u0dd4\u0daf\u0dca\u0daf\u0dd9\u0dad\u0dca \u0d91\u0d9a\u0dca\u0d9a \u0d85\u0db4\u0dd2 \u0d85\u0db4\u0dda \u0d9c\u0dd9\u0dc0\u0dbd\u0dca \u0daf\u0ddc\u0dbb\u0dc0\u0dbd\u0dca \u0d85\u0dad\u0dca\u0dc4\u0dd0\u0dbb\u0dbd\u0dcf \u0d9c\u0dd2\u0dba\u0dcf. \u0d8a\u0da7\u0db4\u0dc3\u0dca\u0dc3\u0dda \u0d85\u0db4\u0dd2 \u0db8\u0dd9\u0dc4\u0dd9 \u0d87\u0dc0\u0dd2\u0dbd\u0dca\u0dbd\u0dcf \u0dc0\u0d9c\u0dcf \u0d9a\u0dbb\u0dbd\u0dcf \u0d86\u0db4\u0dc4\u0dd4 \u0d85\u0db4\u0dda \u0d9c\u0dd9\u0dc0\u0dbd\u0dca\u0dc0\u0dbd\u0da7 \u0dba\u0db1\u0dc0\u0dcf. \u0db8\u0dda \u0dad\u0dbb\u0db8\u0dca \u0d9a\u0dd0\u0dbd\u0dba\u0d9a\u0dca \u0dc0\u0dd0\u0dc0\u0dd2\u0dbd\u0dcf \u0dad\u0dd2\u0dba\u0dd9\u0db1 \u0d91\u0d9a \u0d9c\u0dd0\u0db1 \u0db4\u0dd4\u0daf\u0dd4\u0db8 \u0dc0\u0dd9\u0db1\u0dca\u0db1 \u0daf\u0dd9\u0dba\u0d9a\u0dca \u0db1\u0dd0\u0dc4\u0dd0,\" \u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d9c\u0ddc\u0dc0\u0dd2 \u0dc3\u0d82\u0d9c\u0db8\u0dba\u0dda \u0db4\u0dca\u200d\u0dbb\u0db0\u0dcf\u0db1\u0dd2\u0dba\u0dcf \u0db4\u0dd0\u0dc0\u0dc3\u0dd4\u0dc0\u0dda \u0dba.",
    "\"\u0db8\u0db8 1968 \u0daf\u0dd3 \u0d89\u0db4\u0daf\u0dd4\u0dab\u0dda. \u0db8\u0db8 \u0dc4\u0dd0\u0daf\u0dd3 \u0dc0\u0dd0\u0da9\u0dd4\u0dab\u0dd4 \u0d9c\u0db8 \u0dad\u0db8\u0dba\u0dd2 \u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d9a\u0dd2\u0dba\u0db1\u0dca\u0db1\u0dda. \u0db8\u0d9c\u0dda \u0db4\u0dc0\u0dd4\u0dbd\u0dda \u0dc3\u0dc4\u0ddd\u0daf\u0dbb \u0dc3\u0dc4\u0ddd\u0daf\u0dbb\u0dd2\u0dba\u0ddc \u0d94\u0d9a\u0dca\u0d9a\u0ddc\u0db8 \u0d85\u0da7\u0daf\u0dd9\u0db1\u0dd9\u0d9a\u0dca. \u0dad\u0dcf\u0dad\u0dca\u0dad\u0dcf \u0d9c\u0ddc\u0dc0\u0dd2\u0dad\u0dd0\u0db1\u0dca \u0d9a\u0dc5\u0dda. \u0d92 \u0dc0\u0d9c\u0dda\u0db8 \u0d85\u0db4\u0dda \u0dad\u0dcf\u0dad\u0dca\u0dad\u0da7 \u0d91\u0dc5\u0dd4\u0dc0\u0ddc \u0dc4\u0dd2\u0da7\u0dd2\u0dba\u0dcf. \u0db8\u0dcf\u0dba\u0dd2, \u0db4\u0dc0\u0dd4\u0dbd\u0dd9 \u0dc4\u0dd0\u0db8\u0ddd\u0db8\u0dba\u0dd2 \u0d89\u0d9c\u0dd9\u0db1 \u0d9c\u0dad\u0dca\u0dad\u0dda \u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d9c\u0db8\u0dda \u0d89\u0dc3\u0dca\u0d9a\u0ddd\u0dbd\u0dda. \u0db4\u0dc3\u0dca\u0dc3\u0dda \u0d87\u0dad\u0dd2\u0dc0\u0dd9\u0da0\u0dca\u0da0 \u0dad\u0dad\u0dca\u0dad\u0dca\u0dc0\u0dd9 \u0d91\u0d9a\u0dca\u0d9a \u0d89\u0d9c\u0dd9\u0db1\u0d9c\u0db1\u0dca\u0db1 \u0d85\u0db4\u0dd2 \u0d9a\u0dd4\u0db8\u0dd4\u0dbd\u0db8\u0dd4\u0dab \u0d9c\u0db8\u0dda \u0d89\u0dc3\u0dca\u0d9a\u0ddd\u0dbd\u0dda\u0da7 \u0d86\u0dc0\u0dcf\" \u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d9c\u0dca\u200d\u0dbb\u0dcf\u0db8\u0dba\u0dda \u0db4\u0daf\u0dd2\u0d82\u0da0\u0dd2\u0dc0 \u0dc3\u0dd2\u0da7\u0dd2 \u0db4\u0dcf\u0dc3\u0dca\u0d9a\u0dbb\u0db1\u0dca \u0dc3\u0dd4\u0dc3\u0dd2\u0dbd\u0dcf \u0daf\u0dda\u0dc0\u0dd2 \u0d9a\u0dd2\u0dba\u0dcf \u0dc3\u0dd2\u0da7\u0dd2\u0dba\u0dcf\u0dba.",
    "\"1990 \u0d85\u0dc0\u0dd4\u0dbb\u0dd4\u0daf\u0dca\u0daf\u0dda \u0dba\u0dd4\u0daf\u0dca\u0daf\u0dda \u0d8b\u0da0\u0dca\u0da0\u0dad\u0db8 \u0d9a\u0dcf\u0dbd\u0dd9 \u0daf\u0dd3 \u0d85\u0db4\u0dd2 \u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d9c\u0db8 \u0d85\u0dad\u0dc4\u0dd0\u0dbb\u0dbd\u0dcf \u0db8\u0db1\u0dca\u0db1\u0dcf\u0dbb\u0db8\u0da7 \u0d86\u0dc0\u0dcf, \u0d91\u0dc4\u0dd2 \u0dad\u0dd2\u0db6\u0dca\u0db6 \u0d85\u0db1\u0dcf\u0dae \u0d9a\u0db3\u0dc0\u0dd4\u0dbb\u0d9a\u0da7. \u0d92 \u0dc0\u0dd9\u0db1\u0d9a\u0ddc\u0da7 \u0d9c\u0db8\u0dda \u0db4\u0dc0\u0dd4\u0dbd\u0dca 33\u0d9a\u0dca \u0dc4\u0dd2\u0da7\u0dd2\u0dba\u0dcf.\"",
    "\"\u0d85\u0daf \u0dc0\u0dd9\u0db1\u0d9a\u0ddc\u0da7 \u0db8\u0db8 \u0db8\u0d9c\u0dda \u0daf\u0dbb\u0dd4\u0dc0\u0db1\u0dca\u0d9c\u0dda \u0d8b\u0daf\u0dc0\u0dca \u0d87\u0dad\u0dd2\u0dc0 \u0db8\u0dda \u0d9c\u0dd9\u0dba\u0d9a\u0dca \u0dc4\u0daf\u0db1\u0dca \u0da2\u0dd3\u0dc0\u0dad\u0dca\u0dc0\u0dd9\u0db1\u0dc0\u0dcf. \u0db1\u0db8\u0dd4\u0dad\u0dca \u0db8\u0dd9\u0dc4\u0dd9\u0db8\u0dc0\u0dad\u0dca \u0da2\u0dd3\u0dc0\u0dad\u0dca\u0dc0\u0dd9\u0db1\u0dc0\u0dcf \u0dc0\u0dad\u0dca\u0d9a\u0db8\u0d9a\u0dca \u0db1\u0dd0\u0dad\u0dd2\u0dc0, \u0d85\u0daf \u0dc0\u0dd9\u0db1\u0d9a\u0ddc\u0da7 \u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d9c\u0db8\u0dda \u0da2\u0dd3\u0dc0\u0dad\u0dca \u0dc0\u0dd4\u0dab\u0dd4 \u0db8\u0dd2\u0db1\u0dd2\u0dc3\u0dca\u0dc3\u0dd4 \u0db8\u0db1\u0dca\u0db1\u0dcf\u0dbb\u0db8\u0dda, \u0dc0\u0dd2\u0dc1\u0dca\u0dc0\u0db8\u0da9\u0dd4, \u0dc0\u0dc0\u0dca\u0db1\u0dd2\u0dba\u0dcf\u0dc0 \u0dc0\u0d9c\u0dd9 \u0db4\u0dd0\u0dad\u0dd2\u0dc0\u0dbd \u0daf\u0dd4\u0d9a\u0dc3\u0dda \u0da2\u0dd3\u0dc0\u0dad\u0dca \u0dc0\u0dd9\u0db1\u0dc0\u0dcf.\"",
    "\"\u0d9a\u0dd9\u0db1\u0dd9\u0d9a\u0dca\u0d9c\u0dda \u0db4\u0dd4\u0daf\u0dca\u0d9c\u0dbd\u0dd2\u0d9a \u0db4\u0dca\u200d\u0dbb\u0dc1\u0dca\u0db1\u0dba\u0d9a\u0dca \u0dc0\u0dd2\u0dc3\u0db3\u0db1\u0dc0\u0dcf \u0dc0\u0d9c\u0dda \u0db1\u0dd9\u0dc0\u0dda \u0d9c\u0db8\u0d9a\u0dca\u0db8 \u0d85\u0dad\u0dd4\u0d9c\u0dcf\u0dbd\u0dcf \u0dc0\u0dd2\u0db1\u0dcf\u0dc1 \u0d9a\u0dbb\u0db1\u0dc0\u0dcf \u0d9a\u0dd2\u0dba\u0db1 \u0d91\u0d9a \u0d85\u0db1\u0dd4\u0db8\u0dad \u0d9a\u0dbb\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca \u0daf? \u0da7\u0dd2\u0d9a\u0dd9\u0db1\u0dca \u0da7\u0dd2\u0d9a \u0d9c\u0ddc\u0da9\u0db1\u0d9c\u0db4\u0dd4 \u0d9c\u0db8\u0d9a\u0dca \u0dc0\u0dd2\u0db1\u0dcf\u0dc1 \u0d9a\u0dbb\u0db1\u0dc0\u0dcf \u0d9a\u0dd2\u0dba\u0db1 \u0d91\u0d9a \u0dc4\u0ddc\u0db3 \u0daf\u0dd9\u0dba\u0d9a\u0dca \u0daf?\" \u0d87\u0dba \u0d85\u0db4\u0dd9\u0db1\u0dca \u0dc0\u0dd2\u0db8\u0dc3\u0dba\u0dd2.",
    "\"\u0d85\u0db4\u0dd2 \u0dc4\u0dd0\u0db8\u0ddd\u0d9c\u0dd9\u0db1\u0dca\u0db8 \u0d87\u0dc4\u0dd4\u0dc0\u0dcf. \u0da2\u0db1\u0dcf\u0db0\u0dd2\u0db4\u0dad\u0dd2\u0dad\u0dd4\u0db8\u0dcf \u0dc5\u0d9f\u0da7 \u0db4\u0dc0\u0dcf \u0d9c\u0dd2\u0dc4\u0dd2\u0dbd\u0dca\u0dbd\u0dcf \u0d89\u0dbd\u0dca\u0dbd\u0dd4\u0dc0\u0dcf \u0d85\u0db4\u0dd2\u0da7 \u0d85\u0db4\u0dda \u0d9c\u0db8\u0da7 \u0dba\u0db1\u0dca\u0db1 \u0daf\u0dd9\u0db1\u0dca\u0db1 \u0d9a\u0dd2\u0dba\u0dbd\u0dcf. \u0db1\u0db8\u0dd4\u0dad\u0dca \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0dba\u0dd2, \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0d91\u0d9a \u0dba\u0dd2 \u0d92\u0d9a\u0da7 \u0d89\u0da9 \u0daf\u0dd9\u0db1\u0dca\u0db1\u0dda \u0db1\u0dd0\u0dc4\u0dd0.",
    "\"\u0d85\u0db4\u0dd2 \u0d91\u0dba\u0dcf\u0dbd\u0d9c\u0dd9\u0db1\u0dca \u0d86\u0db0\u0dcf\u0dbb \u0d89\u0dbd\u0dca\u0dbd\u0dd4\u0dc0\u0dda \u0db1\u0dd0\u0dc4\u0dd0. \u0d85\u0db4\u0dda \u0d9a\u0dd4\u0db9\u0dd4\u0dbb\u0dd4\u0dc0\u0dbd \u0dc0\u0d9c\u0dcf\u0d9a\u0dbb\u0dbd\u0dcf \u0da2\u0dd3\u0dc0\u0dad\u0dca\u0dc0\u0dd9\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca \u0d9a\u0dd2\u0dba\u0db1 \u0db6\u0dbd\u0dcf\u0db4\u0ddc\u0dbb\u0ddc\u0dad\u0dca\u0dad\u0dd4\u0dc0 \u0d85\u0db4\u0dd2\u0da7 \u0dad\u0dd2\u0dba\u0dd9\u0db1\u0dc0\u0dcf,\" \u0dc3\u0dd4\u0dc3\u0dd2\u0dbd\u0dcf \u0daf\u0dda\u0dc0\u0dd2 \u0db4\u0dc0\u0dc3\u0dba\u0dd2.",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0dc3\u0dd4\u0dc3\u0dd2\u0dbd\u0dcf \u0daf\u0dda\u0dc0\u0dd3 \u0d89\u0dbd\u0dca\u0dbd\u0dcf \u0dc3\u0dd2\u0da7\u0dd2\u0db1\u0dca\u0db1\u0dda \u0dbb\u0da2\u0dba\u0dda \u0d86\u0db0\u0dcf\u0dbb \u0db1\u0ddc\u0dc0, \u0d87\u0d9c\u0dda \u0d89\u0da9\u0db8\u0dca \u0dc0\u0d9c\u0dcf \u0d9a\u0dd2\u0dbb\u0dd3\u0db8\u0dda \u0d85\u0dba\u0dd2\u0dad\u0dd2\u0dba \u0dba\u0dd2",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0dc3\u0dd4\u0dc3\u0dd2\u0dbd\u0dcf \u0daf\u0dda\u0dc0\u0dd3 \u0d89\u0dbd\u0dca\u0dbd\u0dcf \u0dc3\u0dd2\u0da7\u0dd2\u0db1\u0dca\u0db1\u0dda \u0dbb\u0da2\u0dba\u0dda \u0d86\u0db0\u0dcf\u0dbb \u0db1\u0ddc\u0dc0, \u0d87\u0d9c\u0dda \u0d89\u0da9\u0db8\u0dca \u0dc0\u0d9c\u0dcf \u0d9a\u0dd2\u0dbb\u0dd3\u0db8\u0dda \u0d85\u0dba\u0dd2\u0dad\u0dd2\u0dba \u0dba\u0dd2",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0dc3\u0dd4\u0dc3\u0dd2\u0dbd\u0dcf \u0daf\u0dda\u0dc0\u0dd3 \u0d89\u0dbd\u0dca\u0dbd\u0dcf \u0dc3\u0dd2\u0da7\u0dd2\u0db1\u0dca\u0db1\u0dda \u0dbb\u0da2\u0dba\u0dda \u0d86\u0db0\u0dcf\u0dbb \u0db1\u0ddc\u0dc0, \u0d87\u0d9c\u0dda \u0d89\u0da9\u0db8\u0dca \u0dc0\u0d9c\u0dcf \u0d9a\u0dd2\u0dbb\u0dd3\u0db8\u0dda \u0d85\u0dba\u0dd2\u0dad\u0dd2\u0dba \u0dba\u0dd2",
    "\"\u0d85\u0db4\u0dda \u0d89\u0da9\u0db8\u0d9a \u0db4\u0dc4\u0dd4\u0d9c\u0dd2\u0dba \u0daf\u0dc0\u0dc3\u0dca\u0dc0\u0dbd \u0dbb\u0da7\u0d9a\u0da2\u0dd4 \u0dc0\u0dd0\u0dc0\u0dca\u0dc0\u0dcf. \u0daf\u0dc0\u0dc3\u0dca \u0daf\u0dc4\u0dba\u0d9a\u0dca \u0d9c\u0dd2\u0dba\u0dda \u0db1\u0dd0\u0dc4\u0dd0 \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab \u0d91\u0d9a\u0dd9\u0db1\u0dca \u0d87\u0dc0\u0dd2\u0dbd\u0dca\u0dbd\u0dcf \u0d89\u0da9\u0db8\u0dda \u0dad\u0dd2\u0db6\u0dca\u0db6 \u0da7\u0dca\u200d\u0dbb\u0dd0\u0d9a\u0dca\u0da7\u0dbb\u0dd9\u0dba\u0dd2, \u0d92\u0d9a\u0dd9 \u0dc0\u0dd0\u0da9 \u0d9a\u0dbb\u0db4\u0dd4 \u0d89\u0db1\u0dca\u0daf\u0dd2\u0dba\u0db1\u0dca \u0d9a\u0ddc\u0dbd\u0dca\u0dbd\u0dc0\u0dba\u0dd2 \u0d87\u0dbb\u0dd9\u0dc3\u0dca\u0da7\u0dca \u0d9a\u0dbb\u0dbd\u0dcf \u0d8b\u0dc3\u0dcf\u0dc0\u0dd2 \u0daf\u0dd0\u0db8\u0dca\u0db8\u0dcf. \u0d92\u0d9c\u0ddc\u0dbd\u0dca\u0dbd\u0ddc \u0d9a\u0dd2\u0dc0\u0dca\u0dc0\u0dcf \u0db8\u0dda \u0d89\u0da9\u0db8 \u0d85\u0db4\u0dd2\u0da7 \u0d85\u0dba\u0dd2\u0dad\u0dd2 \u0db1\u0dd0\u0dc4\u0dd0 \u0d9a\u0dd2\u0dba\u0dbd\u0dcf. \u0db8\u0db8 \u0d87\u0dc4\u0dd4\u0dc0\u0dcf \u0d94\u0dba\u0d9c\u0ddc\u0dbd\u0dca\u0dbd\u0ddc \u0d9a\u0ddc\u0dc4\u0ddc\u0db8\u0daf \u0d91\u0dc4\u0dd9\u0db8 \u0d9a\u0dd2\u0dba\u0db1\u0dca\u0db1\u0dda \u0d9a\u0dd2\u0dba\u0dbd\u0dcf. \u0db1\u0db8\u0dd4\u0dad\u0dca \u0d92\u0d9c\u0ddc\u0dbd\u0dca\u0dbd\u0ddc \u0d9a\u0dd2\u0dba\u0db1\u0dca\u0db1\u0dd9\u0db8 \u0db8\u0dda \u0d89\u0da9\u0db8\u0dca \u0d85\u0db4\u0dd2\u0da7 \u0d85\u0dba\u0dd2\u0dad\u0dd2 \u0db1\u0dd0\u0dc4\u0dd0 \u0dba\u0dd2 \u0d9a\u0dd2\u0dba\u0dbd\u0dcf \u0dba\u0dd2,\" \u0dc3\u0dd4\u0dc3\u0dd2\u0dbd\u0dcf \u0daf\u0dda\u0dc0\u0dd2 \u0d87\u0d9c\u0dda \u0daf\u0dd4\u0d9a\u0dca\u0d9c\u0dd0\u0db1\u0dc0\u0dd2\u0dbd\u0dd2 \u0d89\u0daf\u0dd2\u0dbb\u0dd2\u0db4\u0dad\u0dca \u0d9a\u0dbb\u0dba\u0dd2.",
    "\"\u0d85\u0db4\u0dd2 \u0d87\u0db3\u0dd2\u0dc0\u0dad \u0db4\u0dd2\u0da7\u0dd2\u0db1\u0dca \u0da2\u0dd3\u0dc0\u0dd2\u0dad\u0dda \u0db6\u0dda\u0dbb\u0d9c\u0db1\u0dca\u0db1 \u0d9c\u0dd9\u0dc0\u0dbd\u0dca \u0d85\u0dad\u0dca\u0d87\u0dbb\u0dbd\u0dcf \u0d9c\u0dd2\u0dba\u0dda. \u0db8\u0dda \u0d89\u0da9\u0db8\u0dca\u0dc0\u0dbd \u0dbd\u0dd2\u0dba\u0d9a\u0dd2\u0dba\u0dc0\u0dd2\u0dbd\u0dd2 \u0db8\u0ddc\u0d9a\u0dd4\u0dad\u0dca \u0d85\u0dbb\u0db1\u0dca \u0dba\u0db1\u0dca\u0db1 \u0dbd\u0dd0\u0db6\u0dd4\u0db1\u0dda \u0db1\u0dd0\u0dc4\u0dd0. \u0db8\u0dda \u0dad\u0dad\u0dca\u0dad\u0dca\u0dc0\u0dba \u0d91\u0daf\u0dcf \u0d9c\u0db8\u0dda \u0dc3\u0dd2\u0da7\u0dd2\u0dba \u0db4\u0dc0\u0dd4\u0dbd\u0dca 33\u0da7\u0db8 \u0db8\u0dd4\u0dc4\u0dd4\u0dab\u0daf\u0dd9\u0db1\u0dca\u0db1 \u0dc0\u0dd4\u0dab\u0dcf.\"",
    "\"\u0d85\u0db4\u0dd2\u0da7 \u0dc3\u0dd2\u0d82\u0dc4\u0dbd \u0db8\u0dd2\u0db1\u0dd2\u0dc3\u0dca\u0dc3\u0dd4 \u0d91\u0d9a\u0dca\u0d9a \u0d9a\u0dd2\u0dc3\u0dd2\u0db8 \u0db4\u0dca\u200d\u0dbb\u0dc1\u0dca\u0db1\u0dba\u0d9a\u0dca \u0db1\u0dd0\u0dc4\u0dd0,\" \u0d87\u0dba \u0db4\u0dd0\u0dc0\u0dc3\u0dd4\u0dc0\u0dcf \u0dba.",
    "\u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb \u0db7\u0dd4\u0db8\u0dd2\u0dba\u0dda \u0db4\u0dd0\u0dbb\u0dab\u0dd2 \u0d9a\u0ddd\u0dc0\u0dd2\u0dbd\u0d9a\u0dca \u0dad\u0dd2\u0db6\u0dd6 \u0db6\u0dc0\u0da7 \u0d9a\u0dd2\u0dc3\u0dd2\u0daf\u0dd4 \u0dc3\u0dcf\u0d9a\u0dca\u0dc2\u0dd2\u0dba\u0d9a\u0dca \u0dc4\u0db8\u0dd4\u0dc0\u0dd3 \u0db1\u0dd0\u0dad\u0dd0 \u0dba\u0dd2, \u0d91\u0dc4\u0dd2 \u0dc0\u0dd2\u0dc4\u0dcf\u0dbb\u0dcf\u0db0\u0dd2\u0db4\u0dad\u0dd2 \u0db4\u0dd6\u0da2\u0dca\u200d\u0dba \u0d9c\u0dbd\u0dca\u0d9c\u0db8\u0dd4\u0dc0\u0dda \u0dc1\u0dcf\u0db1\u0dca\u0dad\u0db6\u0ddd\u0db0\u0dd2 \u0dc4\u0dd2\u0db8\u0dd2\u0dba\u0ddd \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc3\u0dda\u0dc0\u0dba \u0dc0\u0dd9\u0dad \u0db4\u0dd0\u0dc0\u0dc3\u0dd4\u0dc4.",
    "\u0d85\u0db4 \u0dc3\u0db8\u0d9c \u0dc3\u0dd2\u0daf\u0dd4\u0d9a\u0dc5 \u0dc3\u0db8\u0dca\u0db8\u0dd4\u0d9b \u0dc3\u0dcf\u0d9a\u0da0\u0dca\u0da1\u0dcf\u0dc0\u0d9a \u0daf\u0dd3 \u0d8b\u0db1\u0dca\u0dc0\u0dc4\u0db1\u0dca\u0dc3\u0dda \u0dc3\u0db3\u0dc4\u0db1\u0dca \u0d9a\u0dc5\u0dda 1979 \u0dc0\u0dbb\u0dca\u0dc2\u0dba\u0dd9\u0db1\u0dca \u0db4\u0dc3\u0dd4\u0dc0 \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb \u0db7\u0dd4\u0db8\u0dd2\u0dba \u0dc3\u0d82\u0dc0\u0dbb\u0dca\u0db0\u0db1\u0dba \u0d9a\u0dd2\u0dbb\u0dd3\u0db8\u0da7 \u0dba\u0dd1\u0db8\u0dda \u0daf\u0dd3 \u0db4\u0dca\u200d\u0dbb\u0daf\u0dda\u0dc1\u0dba\u0dda \u0dc0\u0dd2\u0dc3\u0dd6 \u0daf\u0db8\u0dd2\u0dc5 \u0da2\u0db1\u0dad\u0dcf\u0dc0 \u0d85\u0db1\u0dc0\u0dc3\u0dbb\u0dba\u0dd9\u0db1\u0dca \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba\u0dda \u0db4\u0dd6\u0da2\u0dcf \u0db7\u0dd6\u0db8\u0dd2\u0dba\u0d9a\u0dca \u0d89\u0daf\u0dd2\u0d9a\u0dbb\u0db1\u0dd4 \u0dbd\u0dd0\u0db6\u0dd6 \u0db6\u0dc0 \u0dba\u0dd2.",
    "\"1979 \u0dc0\u0dbb\u0dca\u0dc2\u0dba\u0dda \u0daf\u0dd3 \u0dc3\u0dd2\u0dbb\u0dd2\u0dbd\u0dca \u0db8\u0dd0\u0dad\u0dd2\u0dc0\u0dca \u0db8\u0dc4\u0dad\u0dca\u0dad\u0dba\u0dcf \u0d92 \u0daf\u0dc0\u0dc3\u0dca\u0dc0\u0dbd \u0dad\u0dca\u200d\u0dbb\u0dd2\u0d9a\u0dd4\u0dab\u0dcf\u0db8\u0dbd\u0dba\u0dda \u0daf\u0dd2\u0dc3\u0dcf\u0db4\u0dad\u0dd2\u0dc0\u0dbb\u0dba\u0dcf \u0dc3\u0db8\u0d9c \u0db8\u0dd9\u0dc4\u0dd2 \u0db4\u0dd0\u0db8\u0dd2\u0dab\u0dd2\u0dba\u0dcf \u0db8\u0dd9\u0db8 \u0db7\u0dd4\u0db8\u0dd2\u0dba \u0db4\u0dd6\u0da2\u0dcf \u0db7\u0dd6\u0db8\u0dd2\u0dba\u0d9a\u0dca \u0dc0\u0dd2\u0daf\u0dd2\u0dc4\u0da7 \u0dc3\u0d82\u0dc0\u0dbb\u0dca\u0db0\u0db1\u0dba \u0d9a\u0dbb\u0db1\u0dca\u0db1. \u0d89\u0db1\u0dca\u0db4\u0dc3\u0dd4 \u0d91\u0dad\u0dd4\u0db8\u0dcf \u0d9a\u0ddc\u0dc5\u0db9\u0da7 \u0d9c\u0dd2\u0dc4\u0dd2\u0dbd\u0dca\u0dbd\u0dcf \u0d85\u0dc0\u0dc1\u0dca\u200d\u0dba \u0d85\u0dc0\u0dc3\u0dbb \u0d85\u0dbb\u0db1\u0dca \u0db1\u0dd0\u0dc0\u0dad1981 \u0dc0\u0dc3\u0dbb\u0dda \u0db8\u0dd9\u0dc4\u0dd2 \u0d91\u0db1 \u0dc0\u0dd2\u0da7 \u0db8\u0dda \u0db4\u0dca\u200d\u0dbb\u0daf\u0dda\u0dc1\u0dba\u0dda \u0dc3\u0dd2\u0da7\u0dd2 \u0daf\u0db8\u0dd2\u0dc5 \u0da2\u0db1\u0dad\u0dcf\u0dc0 \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba\u0dda \u0db4\u0dd2\u0dc4\u0dd2\u0da7\u0dd2 \u0db4\u0dbb\u0dab \u0db4\u0dd2\u0dc5\u0dd2\u0db8\u0d9c\u0dda \u0d8b\u0da9 \u0d85\u0db1\u0dc0\u0dc3\u0dbb\u0dba\u0dd9\u0db1\u0dca \u0d9a\u0ddd\u0dc0\u0dd2\u0dbd\u0d9a\u0dca \u0dc4\u0daf\u0db1\u0dc0\u0dcf. \u0d85\u0db1\u0dc0\u0dc3\u0dbb\u0dba\u0dd9\u0db1\u0dca \u0dc0\u0dc4\u0dbd\u0d9a\u0dca \u0d9c\u0dc4\u0dbd\u0dcf, \u0dad\u0dca\u200d\u0dbb\u0dd2\u0dc1\u0dd6\u0dbd\u0dba\u0d9a\u0dca \u0d9c\u0dc4\u0dbd\u0dcf \u0dc4\u0daf\u0db1\u0dc0\u0dcf. \u0d92 \u0dc4\u0daf\u0db1\u0dca\u0db1\u0dd9\u0db8 \u0db8\u0dd9\u0dba\u0dcf\u0dbd\u0d9c\u0dda \u0db4\u0dd0\u0db8\u0dd2\u0dab\u0dd3\u0db8 \u0dc0\u0dc5\u0d9a\u0dca\u0dc0\u0db1\u0dca\u0db1 \u0dba\u0dd2. \u0d92 \u0d9a\u0dcf\u0dbd\u0dd9 \u0d91\u0dba \u0d89\u0dc0\u0dad\u0dca\u0d9a\u0dbb\u0db1\u0dca\u0db1 \u0d9a\u0dd2\u0dba\u0dbd\u0dcf \u0dbd\u0dd2\u0db4\u0dd2 \u0db4\u0dc0\u0dcf \u0db1\u0dd2\u0d9a\u0dd4\u0dad\u0dca \u0d9a\u0dbb\u0dbd\u0dcf \u0dad\u0dd2\u0db6\u0dd9\u0db1\u0dc0\u0dcf. \u0db1\u0db8\u0dd4\u0dad\u0dca 1983\u0db1\u0dca \u0db4\u0dc3\u0dd4\u0dc0 \u0d92 \u0d9c\u0dd0\u0db1 \u0d9a\u0dd2\u0dc3\u0dd2\u0db8 \u0daf\u0dd9\u0dba\u0d9a\u0dca \u0d9a\u0dd9\u0dbb\u0dd4\u0dab\u0dda \u0db1\u0dd0\u0dc4\u0dd0,\" \u0d8b\u0db1\u0dca\u0dc0\u0dc4\u0db1\u0dca\u0dc3\u0dda \u0db4\u0dca\u200d\u0dbb\u0d9a\u0dcf\u0dc1 \u0d9a\u0dc5\u0dc4.",
    "\"\u0d92 \u0dc4\u0dd0\u0dbb\u0dd9\u0db1\u0dca\u0db1 \u0db8\u0dd9\u0db8 \u0dc3\u0dca\u0dae\u0dcf\u0db1\u0dba\u0dda \u0db4\u0dde\u0dbb\u0dcf\u0dab\u0dd2\u0d9a \u0dc4\u0dd2\u0db1\u0dca\u0daf\u0dd4 \u0d9a\u0ddd\u0dc0\u0dd2\u0dbd\u0d9a\u0dca \u0dad\u0dd2\u0db6\u0dd6\u0db6\u0dc0\u0da7 \u0d9a\u0dd2\u0dc3\u0dd2\u0daf\u0dd4 \u0dc3\u0dcf\u0d9a\u0dca\u0dc2\u0dd2\u0dba\u0d9a\u0dca \u0dc4\u0db8\u0dca\u0db6 \u0dc0\u0dd9\u0dbd\u0dcf \u0db1\u0dd0\u0dc4\u0dd0. \u0db8\u0dda \u0dc3\u0dd2\u0dba\u0dbd\u0dca\u0dbd\u0db8 \u0db8\u0dd1\u0dad \u0d9a\u0dcf\u0dbd\u0dba\u0dda \u0daf\u0dd3 \u0dc4\u0daf\u0db4\u0dd4 \u0daf\u0dda\u0dc0\u0dbd\u0dca.\"",
    "\u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba\u0dd9\u0db1\u0dca \u0dc4\u0db8\u0dd4\u0dc0\u0dd6 \u0dc3\u0dca\u0dad\u0dd6\u0db4\u0dba \u0db8\u0dd9\u0dad\u0dd9\u0d9a\u0dca \u0dc4\u0db8\u0dd4\u0dc0\u0dd6 \u0d9a\u0db6\u0ddc\u0d9a\u0dca \u0d9c\u0dbd\u0dd2\u0db1\u0dca \u0db1\u0dd2\u0db8\u0d9a\u0dbb \u0d87\u0dad\u0dd2 \u0dc3\u0dca\u0dad\u0dd6\u0db4 \u0d85\u0dad\u0dbb\u0dd2\u0db1\u0dca \u0dc0\u0dd2\u0dc1\u0dda\u0dc2 \u0dad\u0dd0\u0db1\u0d9a\u0dca \u0d9c\u0db1\u0dca\u0db1\u0dcf \u0db6\u0dc0 \u0daf \u0dc0\u0dd2\u0dc4\u0dcf\u0dbb\u0dcf\u0db0\u0dd2\u0db4\u0dad\u0dd2 \u0dc4\u0dd2\u0db8\u0dd2\u0dba\u0ddd \u0d85\u0db4 \u0dc3\u0db8\u0d9c \u0db4\u0dd0\u0dc0\u0dc3\u0dd6\u0dc4.",
    "\"\u0db8\u0dd3\u0da7 \u0db4\u0dd9\u0dbb \u0dc4\u0db8\u0dd4\u0dc0 \u0db1\u0dd0\u0dad\u0dd2 \u0db4\u0daf\u0dca\u0db8\u0dcf\u0d9a\u0dcf\u0dbb \u0dc4\u0dd0\u0da9\u0dba\u0dd9\u0db1\u0dca \u0dba\u0dd4\u0dad\u0dca \u0d9a\u0db6\u0ddc\u0d9a\u0dca \u0d9c\u0dbd\u0dd2\u0db1\u0dca \u0db1\u0dd2\u0db8\u0d9a\u0dbb\u0db1 \u0dbd\u0daf \u0d9a\u0dd4\u0dbb\u0dd4\u0db3\u0dd4 \u0dc0\u0dd2\u0dc4\u0dcf\u0dbb\u0dba\u0dd3\u0dba \u0dc3\u0dca\u0dad\u0dd6\u0db4\u0dba, \u0db8\u0dd9\u0dad\u0dd9\u0d9a\u0dca \u0dc4\u0db8\u0dd4\u0dc0\u0dd6 \u0dc0\u0dd2\u0dc1\u0dcf\u0dbd\u0dad\u0db8 \u0d9a\u0db6\u0ddc\u0d9a\u0dca \u0d9c\u0dbd\u0dd2\u0db1\u0dca \u0db1\u0dd2\u0db8\u0dc0\u0dd6 \u0dc3\u0dca\u0dad\u0dd6\u0db4\u0dba \u0dbd\u0dd9\u0dc3 \u0dc3\u0dd0\u0dbd\u0d9a\u0dd9\u0db1\u0dc0\u0dcf,\" \u0d8b\u0db1\u0dca\u0dc0\u0dc4\u0db1\u0dca\u0dc3\u0dda \u0db4\u0dca\u200d\u0dbb\u0d9a\u0dcf\u0dc1 \u0d9a\u0dc5\u0dc4.",
    "\"\u0db8\u0db8 \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0d9c\u0dd0\u0db1 \u0db8\u0dd4\u0dbd\u0dd2\u0db1\u0dca\u0db8 \u0daf\u0dd0\u0db1\u0d9c\u0dad\u0dca\u0dad\u0dda \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0dbd\u0dda\u0d9b\u0db1\u0dc0\u0dbd\u0dd2\u0db1\u0dca. \u0db8\u0db8 \u0db8\u0dd4\u0dbd\u0dd2\u0db1\u0dca\u0db8 \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba\u0da7 \u0dc0\u0dd0\u0da9\u0db8 \u0d9a\u0dc5\u0dda 2018 \u0dc0\u0dbb\u0dca\u0dc2\u0dba\u0dda \u0db8\u0dd0\u0dba\u0dd2 \u0db8\u0dcf\u0dc3\u0dba\u0dda 16 \u0dc0\u0dd9\u0db1\u0dd2\u0daf\u0dcf. \u0d92 \u0d9a\u0dcf\u0dbd\u0dba\u0dda \u0d85\u0db4\u0dd2 \u0d8b\u0dad\u0dca\u0dc3\u0dcf\u0dc4 \u0d9a\u0dc5\u0dcf \u0db8\u0dda\u0d9a \u0dc4\u0daf\u0db1\u0dca\u0db1. \u0db1\u0db8\u0dd4\u0dad\u0dca \u0daf\u0dd9\u0db8\u0dc5 \u0db8\u0db1\u0dca\u0dad\u0dca\u200d\u0dbb\u0dd3\u0dc0\u0dbb\u0dd4\u0db1\u0dca \u0d8a\u0da7 \u0dc0\u0dd2\u0dbb\u0dd4\u0daf\u0dca\u0db0 \u0dc0\u0dd9\u0dbd\u0dcf \u0db1\u0da9\u0dd4\u0db8\u0d9f\u0da7 \u0d9c\u0dd2\u0dba\u0dcf. \u0d92 \u0db1\u0dd2\u0dc3\u0dcf \u0d9a\u0dd2\u0dc3\u0dd2 \u0daf\u0dd9\u0dba\u0d9a\u0dca \u0d9a\u0dbb\u0db1\u0dca\u0db1 \u0dbd\u0dd0\u0db6\u0dd4\u0dab\u0dda \u0db1\u0dd0\u0dc4\u0dd0. \u0d85\u0dc0\u0dc3\u0dcf\u0db1\u0dba\u0dda \u0daf\u0dd3 2020 \u0dc0\u0dc3\u0dbb\u0dda \u0daf\u0dd3 \u0d85\u0d9c \u0db7\u0dcf\u0d9c\u0dba\u0dda \u0dc0\u0dd0\u0da9 \u0d86\u0dbb\u0db8\u0dca\u0db7 \u0d9a\u0dbb\u0dbd\u0dcf 2021 \u0da2\u0db1\u0dc0\u0dcf\u0dbb\u0dd2 \u0db8\u0dcf\u0dc3\u0dda 18 \u0dc0\u0dd9\u0db1\u0dd2\u0daf\u0dcf \u0dad\u0db8\u0dba\u0dd2 \u0d85\u0db4 \u0dc3\u0dca\u0dad\u0dd6\u0db4\u0dba\u0dda \u0d9a\u0dd0\u0dab\u0dd3\u0db8\u0dca \u0d9a\u0da7\u0dba\u0dd4\u0dad\u0dd4 \u0dc3\u0dd2\u0daf\u0dd4\u0d9a\u0dc5\u0dda.",
    "\"\u0d89\u0db1\u0dca \u0db4\u0dc3\u0dd4\u0dc0 \u0d85\u0d9b\u0dab\u0dca\u0da9\u0dc0 \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0d94\u0dc0\u0dd4\u0db1\u0dca\u0d9c\u0dda \u0d9a\u0dd0\u0dab\u0dd3\u0db8\u0dca \u0dc3\u0dc4 \u0dc3\u0d82\u0dbb\u0d9a\u0dca\u0dc2\u0dab \u0d9a\u0da7\u0dba\u0dd4\u0dad\u0dd4 \u0dc3\u0dd2\u0daf\u0dd4\u0d9a\u0dbb\u0db8\u0dd2\u0db1\u0dca \u0d9c\u0dd2\u0dba\u0dcf,\" \u0d8b\u0db1\u0dca\u0dc0\u0dc4\u0db1\u0dca\u0dc3\u0dda \u0db4\u0dd0\u0dc0\u0dc3\u0dd6\u0dc4.",
    "\"\u0daf\u0dd0\u0db1\u0da7 \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0d85\u0db0\u0dd2\u0d9a\u0dbb\u0dab\u0dba \u0dc4\u0db8\u0dd4\u0dc0\u0dda \u0db1\u0da9\u0dd4 \u0d9a\u0dd2\u0dc4\u0dd2\u0db4\u0dba\u0d9a\u0dca \u0db4\u0dc0\u0dad\u0dd2\u0db1\u0dc0\u0dcf. \u0db8\u0db8\u0dad\u0dca, \u0d92 \u0dc0\u0dcf\u0d9c\u0dda\u0db8 \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0\u0dad\u0dca \u0db4\u0dc0\u0dbb\u0db4\u0dd4 \u0db1\u0da9\u0dd4\u0dc0\u0dbd\u0da7 \u0d85\u0db8\u0dad\u0dbb\u0dc0 \u0db4\u0dca\u200d\u0dbb\u0db0\u0dcf\u0db1 \u0db1\u0da9\u0dd4 \u0d9a\u0da7\u0dba\u0dd4\u0dad\u0dd4 \u0daf\u0dd9\u0d9a\u0d9a\u0dca \u0d85\u0db0\u0dd2\u0d9a\u0dbb\u0dab\u0dba \u0dc4\u0db8\u0dd4\u0dc0\u0dda \u0dad\u0dc0\u0db8\u0dad\u0dca \u0dc0\u0dd2\u0db7\u0dcf\u0d9c \u0dc0\u0dd9\u0db8\u0dd2\u0db1\u0dca \u0dad\u0dd2\u0dba\u0dd9\u0db1\u0dc0\u0dcf.",
    "\"\u0d89\u0db1\u0dca \u0d91\u0d9a\u0d9a\u0dca \u0dc1\u0dca\u200d\u0dbb\u0dda\u0dc2\u0dca\u0da8\u0dcf\u0db0\u0dd2\u0d9a\u0dbb\u0dab\u0dba \u0dc4\u0db8\u0dd4\u0dc0\u0dda \u0db1\u0da9\u0dd4\u0dc0\u0d9a\u0dca \u0d9c\u0ddc\u0db1\u0dd4 \u0d9a\u0dbb\u0dbd\u0dcf \u0dad\u0dd2\u0db6\u0dd9\u0db1\u0dc0\u0dcf. \u0d91\u0dc4\u0dd2 \u0dc0\u0dd2\u0dbb\u0dd4\u0daf\u0dca\u0db0 \u0db4\u0dcf\u0dbb\u0dca\u0dc1\u0dc0\u0dba\u0dda \u0dc3\u0dd2\u0da7\u0dd2\u0db1\u0dca\u0db1\u0dda \u0daf\u0db8\u0dd2\u0dc5 \u0daf\u0dda\u0dc1\u0db4\u0dcf\u0dbd\u0db1 \u0db4\u0d9a\u0dca\u0dc2\u0dba \u0dba\u0dd2. \u0db8\u0dd9\u0dc4\u0dd2 \u0dc4\u0dd2\u0db1\u0dca\u0daf\u0dd4 \u0d9a\u0ddd\u0dc0\u0dd2\u0dbd\u0d9a\u0dca \u0dad\u0dd2\u0db6\u0dd9\u0db1\u0dc0\u0dcf. \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0d9a\u0da7\u0dba\u0dd4\u0dad\u0dd4 \u0db1\u0dd2\u0dc3\u0dcf \u0d94\u0dc0\u0dd4\u0db1\u0dca\u0da7 \u0dc0\u0dd0\u0db3\u0dd4\u0db8\u0dca \u0db4\u0dd2\u0daf\u0dd4\u0db8\u0dca \u0d9a\u0dbb\u0db1\u0dca\u0db1 \u0d91\u0db8 \u0d9a\u0ddd\u0dc0\u0dd2\u0dbd\u0da7 \u0dba\u0db1\u0dca\u0db1 \u0d89\u0da9 \u0db1\u0ddc\u0dbd\u0dd0\u0db6\u0dd9\u0db1 \u0db6\u0dc0 \u0d9a\u0dd2\u0dba\u0dbd\u0dcf \u0db8\u0dcf\u0db1\u0dc0 \u0dc4\u0dd2\u0db8\u0dd2\u0d9a\u0db8\u0dca \u0d9a\u0da9\u0dc0\u0dd4\u0dab\u0dcf \u0d9a\u0dd2\u0dba\u0dbd\u0dcf \u0db1\u0da9\u0dd4 \u0db4\u0dd0\u0dc0\u0dbb\u0dd3\u0db8\u0d9a\u0dca \u0dc3\u0dd2\u0daf\u0dd4\u0d9a\u0dbb\u0dbd \u0dad\u0dd2\u0db6\u0dd9\u0db1\u0dca\u0db1\u0dda.",
    "\"\u0db8\u0dd4\u0dbd\u0dad\u0dd2\u0dc0\u0dca \u0db8\u0dc4\u0dda\u0dc3\u0dca\u0dad\u0dca\u200d\u0dbb\u0dcf\u0dad\u0dca \u0d85\u0db0\u0dd2\u0d9a\u0dbb\u0dab\u0dba \u0dc4\u0db8\u0dd4\u0dc0\u0dda \u0dc3\u0dcf\u0db8\u0dba \u0d9a\u0da9\u0dc0\u0dd6 \u0db6\u0dc0\u0da7 \u0d85\u0dbb \u0db8\u0db8 \u0d9a\u0dbd\u0dd2\u0db1\u0dca \u0d9a\u0dd2\u0dc0\u0dca\u0dc0 2018 \u0dc3\u0dd2\u0daf\u0dd4\u0dc0\u0dd3\u0db8\u0da7 \u0d85\u0daf\u0dcf\u0dc5\u0dc0 \u0db4\u0dd0\u0dc0\u0dbb\u0dd6 \u0db1\u0da9\u0dd4\u0dc0 \u0d92 \u0d85\u0dba \u0daf\u0dd2\u0d9c\u0da7\u0db8 \u0d85\u0dbb\u0d9c\u0dd9\u0db1 \u0dba\u0db1\u0dc0\u0dcf,\" \u0d8b\u0db1\u0dca\u0dc0\u0dc4\u0db1\u0dca\u0dc3\u0dda \u0db4\u0dd0\u0dc0\u0dc3\u0dd6\u0dc4.",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0dad\u0db8\u0db1\u0dca\u0dc0\u0dc4\u0db1\u0dca\u0dc3\u0dda \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0d9c\u0dd0\u0db1 \u0db8\u0dd4\u0dbd\u0dd2\u0db1\u0dca\u0db8 \u0daf\u0dd0\u0db1\u0d9c\u0dad\u0dca\u0dad\u0dda \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0dbd\u0dda\u0d9b\u0db1\u0dc0\u0dbd\u0dd2\u0db1\u0dca\u0db6\u0dc0 \u0dc0\u0dd2\u0dc4\u0dcf\u0dbb\u0dcf\u0db0\u0dd2\u0db4\u0dad\u0dd2 \u0dc4\u0dd2\u0db8\u0dd2\u0dba\u0ddd \u0db4\u0dc0\u0dc3\u0dad\u0dd2",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0dad\u0db8\u0db1\u0dca\u0dc0\u0dc4\u0db1\u0dca\u0dc3\u0dda \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0d9c\u0dd0\u0db1 \u0db8\u0dd4\u0dbd\u0dd2\u0db1\u0dca\u0db8 \u0daf\u0dd0\u0db1\u0d9c\u0dad\u0dca\u0dad\u0dda \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0dbd\u0dda\u0d9b\u0db1\u0dc0\u0dbd\u0dd2\u0db1\u0dca\u0db6\u0dc0 \u0dc0\u0dd2\u0dc4\u0dcf\u0dbb\u0dcf\u0db0\u0dd2\u0db4\u0dad\u0dd2 \u0dc4\u0dd2\u0db8\u0dd2\u0dba\u0ddd \u0db4\u0dc0\u0dc3\u0dad\u0dd2",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, \u0dad\u0db8\u0db1\u0dca\u0dc0\u0dc4\u0db1\u0dca\u0dc3\u0dda \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0d9c\u0dd0\u0db1 \u0db8\u0dd4\u0dbd\u0dd2\u0db1\u0dca\u0db8 \u0daf\u0dd0\u0db1\u0d9c\u0dad\u0dca\u0dad\u0dda \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0dbd\u0dda\u0d9b\u0db1\u0dc0\u0dbd\u0dd2\u0db1\u0dca\u0db6\u0dc0 \u0dc0\u0dd2\u0dc4\u0dcf\u0dbb\u0dcf\u0db0\u0dd2\u0db4\u0dad\u0dd2 \u0dc4\u0dd2\u0db8\u0dd2\u0dba\u0ddd \u0db4\u0dc0\u0dc3\u0dad\u0dd2",
    "1933 \u0dc0\u0dbb\u0dca\u0dc2\u0dba\u0dda \u0daf\u0dd3 \u0d9c\u0dd0\u0dc3\u0da7\u0dca \u0db1\u0dd2\u0dc0\u0dda\u0daf\u0db1\u0dba\u0d9a\u0dca \u0db8\u0d9f\u0dd2\u0db1\u0dca \u0db4\u0dca\u200d\u0dbb\u0d9a\u0dcf\u0dc1\u0dba\u0da7 \u0db4\u0dad\u0dca \u0d9a\u0dd9\u0dbb\u0dd4\u0dab\u0dd4 \u0db7\u0dd4\u0db8\u0dd2 \u0db4\u0dca\u200d\u0dbb\u0db8\u0dcf\u0dab\u0dba \u0daf \u0d89\u0d9a\u0dca\u0db8\u0dc0\u0dcf \u0dc0\u0dbb\u0dca\u0dad\u0db8\u0dcf\u0db1\u0dba\u0dda \u0daf\u0dd3 \u0d94\u0dc0\u0dd4\u0db1\u0dca\u0d9c\u0dda \u0d89\u0da9\u0db8\u0dca \u0daf \u0d85\u0dad\u0dca\u0db4\u0dad\u0dca \u0d9a\u0dbb \u0d9c\u0dd0\u0db1\u0dd3\u0db8\u0da7 \u0dc3\u0dd6\u0daf\u0dcf\u0db1\u0db8\u0d9a\u0dca \u0dad\u0dd2\u0db6\u0dda\u0dba\u0dd0 \u0dba\u0dd2 \u0d9a\u0dd4\u0dbb\u0dd4\u0db1\u0dca\u0daf\u0dd2 \u0d9a\u0db1\u0dca\u0daf \u0d86\u0dc3\u0db1\u0dca\u0db1\u0dba\u0dda \u0dc0\u0dd2\u0dc3\u0dd6 \u0daf\u0db8\u0dd2\u0dc5 \u0da2\u0db1\u0dad\u0dcf\u0dc0 \u0db4\u0dd0\u0dc0\u0dc3\u0dd3\u0db8 \u0db4\u0dd2\u0dc5\u0dd2\u0db6\u0db3\u0dc0 \u0d85\u0db4\u0dd2 \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dcf\u0db0\u0dd2\u0db4\u0dad\u0dd2 \u0dc4\u0dd2\u0db8\u0dd2\u0dba\u0db1\u0dca\u0d9c\u0dd9\u0db1\u0dca \u0dc0\u0dd2\u0db8\u0dc3\u0dd3\u0db8\u0dd4.",
    "\u0d8b\u0db1\u0dca\u0dc0\u0dc4\u0db1\u0dca\u0dc3\u0dda \u0d91\u0dc4\u0dd2\u0daf\u0dd3 \u0db4\u0dd0\u0dc0\u0dc3\u0dd4\u0dc0\u0dda \u0dad\u0db8\u0db1\u0dca\u0dc0\u0dc4\u0db1\u0dca\u0dc3\u0dda\u0da7 \u0d89\u0da9\u0db8\u0dca \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0dc3\u0da7\u0db1\u0dca \u0d9a\u0dd2\u0dbb\u0dd3\u0db8\u0da7 \u0d85\u0dc0\u0dc1\u0dca\u200d\u0dba\u0dad\u0dcf\u0dc0\u0d9a\u0dca \u0db1\u0ddc\u0db8\u0dd0\u0dad\u0dd2 \u0db6\u0dc0 \u0dba\u0dd2.",
    "\"\u0d94\u0dba \u0db1\u0dcf\u0d9c-\u0da0\u0ddd\u0dbd \u0dbb\u0d9a\u0dca\u0dc2\u0dd2\u0dad\u0dba \u0d9c\u0dd0\u0dc3\u0da7\u0dca \u0d9a\u0dbb\u0db1\u0dca\u0db1\u0dda 1933 \u0dc0\u0dbb\u0dca\u0dc2\u0dba\u0dda \u0daf\u0dd3. \u0d94\u0dba \u0d9a\u0dd2\u0dba\u0db1 \u0d85\u0d9a\u0dca\u0d9a\u0dbb 78 \u0dc0\u0d9c\u0dda\u0db8 \u0dad\u0dc0\u0dad\u0dca \u0d85\u0d9a\u0dca\u0d9a\u0dbb 229 \u0d85\u0dba\u0dd2\u0dad\u0dd2 \u0dc0\u0dd9\u0db1\u0dca\u0db1\u0dda \u0db1\u0dcf\u0d9c-\u0da0\u0ddd\u0dbd \u0dbb\u0d9a\u0dca\u0dc2\u0dd2\u0dad\u0dba\u0da7. \u0d92\u0d9a \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0dc0\u0dd2\u0dc3\u0dd2\u0db1\u0dca \u0dad\u0dc4\u0dc0\u0dd4\u0dbb\u0dd4\u0d9a\u0dbb\u0dbd\u0dcf \u0dad\u0dd2\u0db6\u0dd9\u0db1\u0dc0\u0dcf.",
    "\"\u0db8\u0dda \u0d9a\u0dd2\u0dba\u0db1 \u0d85\u0dba\u0d9c\u0dda \u0db4\u0dd0\u0dbb\u0dab\u0dd2 \u0d89\u0da9\u0db8\u0dca \u0dad\u0dd2\u0dba\u0dd9\u0db1\u0dca\u0db1\u0dda \u0d94\u0dba \u0d9a\u0dd2\u0dba\u0db1 \u0dc3\u0dd3\u0db8\u0dcf\u0dc0\u0dda \u0db1\u0dd9\u0db8\u0dd9\u0dba\u0dd2. \u0db8\u0ddc\u0d9a\u0daf \u0db1\u0dcf\u0d9c-\u0da0\u0ddd\u0dbd \u0dbb\u0d9a\u0dca\u0dc2\u0dd2\u0dad\u0dba \u0d9c\u0dd0\u0dc3\u0da7\u0dca \u0d9a\u0dbb\u0db1\u0dca\u0db1\u0dda \u0d92 \u0d9a\u0dcf\u0dbd\u0dba\u0dda \u0daf\u0dd3 \u0d91\u0dc4\u0dd2 \u0dc3\u0dd2\u0da7\u0dd2 \u0db8\u0dd2\u0db1\u0dd2\u0dc3\u0dca\u0dc3\u0dd4 \u0d89\u0dc0\u0dad\u0dca \u0d9a\u0dbb\u0dbd\u0dcf \u0db1\u0dda. \u0db8\u0dd2\u0db1\u0dd2\u0dc3\u0dca\u0dc3\u0dd4\u0db1\u0dca\u0d9c\u0dda \u0d89\u0da9\u0db8\u0dca \u0dad\u0dd2\u0dba\u0dd9\u0db1\u0dca\u0db1\u0dda \u0d94\u0dba \u0d9a\u0dd2\u0dba\u0db1 \u0dbb\u0d9a\u0dca\u0dc2\u0dd2\u0dad\u0dba\u0dda \u0db1\u0dd9\u0db8\u0dd9\u0dba\u0dd2. \u0d91\u0dc4\u0dd9\u0db8 \u0db1\u0db8\u0dca \u0d92 \u0d89\u0da9\u0db8\u0dca \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab \u0d91\u0d9a\u0da7 \u0d85\u0dba\u0dd2\u0dad\u0dd2 \u0dc0\u0dd9\u0db1\u0dca\u0db1\u0dda \u0db1\u0dd0\u0dc4\u0dd0 \u0db1\u0dda. \u0d91\u0dc4\u0dd9\u0db8 \u0db1\u0db8\u0dca \u0db8\u0dd2\u0db1\u0dd2\u0dc3\u0dca\u0dc3\u0dd4 \u0d9a\u0dc0\u0dd4\u0dbb\u0dd4 \u0dc4\u0dbb\u0dd2 \u0d91\u0dba\u0da7 \u0d87\u0dad\u0dd4\u0dbd\u0dca \u0dc0\u0dd9\u0dbd\u0dcf \u0db1\u0db8\u0dca \u0d92\u0d9a \u0d85\u0db1\u0dc0\u0dc3\u0dbb \u0d87\u0dad\u0dd4\u0dbd\u0dca \u0dc0\u0dd3\u0db8\u0d9a\u0dca,\" \u0d8b\u0db1\u0dca\u0dc0\u0dc4\u0db1\u0dca\u0dc3\u0dda \u0dc0\u0daf\u0dcf\u0dc5\u0dc4.",
    "\"\u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0d9c\u0dd0\u0dc3\u0da7\u0dca \u0d91\u0d9a \u0d91\u0db1\u0dca\u0db1\u0dda 1933 \u0dc0\u0dbb\u0dca\u0dc2\u0dba\u0dda \u0daf\u0dd3. \u0db1\u0db8\u0dd4\u0dad\u0dca \u0db1\u0dcf\u0d9c-\u0da0\u0ddd\u0dbd \u0dbb\u0d9a\u0dca\u0dc2\u0dd2\u0dad\u0dba \u0d9c\u0dd0\u0db1 \u0d9c\u0dd0\u0dc3\u0da7\u0dca \u0d91\u0d9a \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0\u0dd9\u0db1\u0dca \u0db1\u0dd2\u0d9a\u0dd4\u0dad\u0dca \u0d9a\u0dbb\u0db1\u0dca\u0db1\u0dda 1932 \u0dc0\u0dbb\u0dca\u0dc2\u0dba\u0dda \u0daf\u0dd3. \u0d91\u0dad\u0d9a\u0ddc\u0da7 \u0daf\u0dd0\u0db1\u0dca \u0d85\u0dbd\u0dd4\u0dad\u0dd9\u0db1\u0dca \u0d91\u0d9a\u0dca \u0d9a\u0dbb\u0db1\u0dca\u0db1 \u0dba\u0db1 \u0d85\u0d9a\u0dca\u0d9a\u0dbb 229\u0d9a \u0db7\u0dd4\u0db8\u0dd2 \u0db7\u0dcf\u0d9c\u0dba \u0db1\u0dcf\u0d9c-\u0da0\u0ddd\u0dbd \u0dbb\u0d9a\u0dca\u0dc2\u0dd2\u0dad\u0dba \u0d87\u0dad\u0dd4\u0dc5\u0dda \u0dad\u0dd2\u0dba\u0dd9\u0db1 \u0d89\u0da9\u0db8\u0dca \u0d91\u0d9a\u0d9a\u0dca \u0d9a\u0dd2\u0dba\u0dbd\u0dcf, \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0dc3\u0dc4\u0dad\u0dd2\u0d9a \u0d9a\u0dbb\u0dbd\u0dcf \u0dad\u0dd2\u0dba\u0db1\u0dc0\u0dcf. \u0d91\u0dad\u0d9a\u0ddc\u0da7 \u0d92 \u0d85\u0dba \u0d9a\u0dd2\u0dba\u0db1\u0dca\u0db1\u0dda \u0db6\u0ddc\u0dbb\u0dd4\u0dc0\u0d9a\u0dca.",
    "\"\u0d92 \u0d85\u0dba \u0d9a\u0dd2\u0dba\u0db1\u0dc0 \u0db1\u0db8\u0dca '\u0db8\u0d9c\u0dda \u0d89\u0da9\u0db8 \u0d87\u0dad\u0dd4\u0dc5\u0dda \u0dad\u0db8\u0dba\u0dd2 \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf\u0dc0 \u0dad\u0dd2\u0dba\u0dd9\u0db1\u0dca\u0db1\u0dda' \u0d9a\u0dd2\u0dba\u0dbd\u0dcf, \u0d85\u0db4\u0dd2 \u0d9a\u0dd2\u0dc0\u0dca\u0dc0\u0da7 '\u0db1\u0dd0\u0dc4\u0dd0.. \u0db1\u0dd0\u0dc4\u0dd0 \u0d94\u0dba \u0d9a\u0dd1\u0dbd\u0dca\u0dbd \u0d85\u0db4\u0dda' \u0d9a\u0dd2\u0dc0\u0dca\u0dc0\u0da7 \u0d9c\u0dd0\u0dc3\u0da7\u0dca \u0d91\u0d9a\u0dda \u0dad\u0dd2\u0dba\u0dd9\u0db1\u0dca\u0db1\u0dda \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0dba\u0da7\u0dad\u0dda \u0d9a\u0dd2\u0dba\u0dbd\u0dcf. \u0d91\u0d9a\u0dca\u0d9a\u0ddd \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0daf\u0db1\u0dca\u0db1\u0dda \u0db1\u0dd0\u0dc4\u0dd0 \u0db8\u0dda\u0d9a\u0dd9\u0db1\u0dca \u0d89\u0da9\u0db8\u0dca \u0db1\u0dd2\u0daf\u0dc4\u0dc3\u0dca \u0d9a\u0dc5\u0dcf \u0d9a\u0dd2\u0dba\u0dbd\u0dcf. \u0d91\u0dad\u0d9a\u0ddc\u0da7 \u0d91\u0dc4\u0dd9\u0db8 \u0db1\u0db8\u0dca \u0d92 \u0dc3\u0dd2\u0dba\u0dbd\u0dd4 \u0db4\u0dcf\u0dbb\u0dca\u0dc1\u0dc0\u0dba\u0db1\u0dca\u0da7 \u0db8\u0ddc\u0d9a\u0d9a\u0dca \u0dc4\u0dbb\u0dd2 \u0db6\u0dbd\u0db4\u0dad\u0dca\u200d\u0dbb\u0dba\u0d9a\u0dca \u0dc4\u0dbb\u0dd2, \u0d91\u0dc3\u0dda \u0db1\u0dd0\u0dad\u0dca\u0db1\u0db8\u0dca \u0daf\u0dd2\u0dc3\u0dcf\u0db4\u0dad\u0dd2\u0dad\u0dd4\u0db8\u0dcf \u0dc5\u0d9f \u0dc4\u0ddd \u0db4\u0dca\u200d\u0dbb\u0dcf\u0daf\u0dda\u0dc1\u0dd3\u0dba \u0dbd\u0dda\u0d9a\u0db8\u0dca\u0dad\u0dd4\u0db8\u0dcf \u0dc5\u0d9f \u0dc4\u0ddd \u0dba\u0db8\u0dca \u0db1\u0ddb\u0dad\u0dd2\u0d9a \u0dc3\u0dd0\u0dbd\u0dd0\u0dc3\u0dca\u0db8\u0d9a\u0dca \u0dad\u0dd2\u0dba\u0dd9\u0db1\u0dc0 \u0db1\u0db8\u0dca \u0d92\u0dc0\u0dcf \u0d89\u0daf\u0dd2\u0dbb\u0dd2\u0db4\u0dad\u0dca \u0d9a\u0dbb\u0db1\u0dca\u0db1 \u0d95\u0db1 \u0dad\u0dbb\u0db8\u0dca \u0d9a\u0dcf\u0dbd\u0dba \u0dad\u0dd2\u0db6\u0dd4\u0dab\u0dcf. \u0daf\u0dd2\u0dc3\u0dcf\u0db4\u0dad\u0dd2\u0dad\u0dd4\u0db8\u0dcf \u0dc0\u0dd2\u0dc0\u0dd8\u0dad\u0dc0 \u0d89\u0dbd\u0dca\u0dbd\u0dd3\u0db8\u0d9a\u0dd4\u0dad\u0dca \u0d9a\u0dc5\u0dcf.",
    "\"\u0d92 \u0dc0\u0d9c\u0dda\u0db8 \u0d9a\u0dd0\u0dbd\u0dd1\u0dc0 \u0dc3\u0dd4\u0daf\u0dca\u0daf \u0d9a\u0dbb\u0db1\u0dca\u0db1 \u0db4\u0dd0\u0db8\u0dd2\u0dab\u0dd2 \u0d9a\u0dd9\u0db1\u0dd9\u0d9a\u0dca \u0d85\u0dad \u0dad\u0dd2\u0db6\u0dd4 \u0daf\u0dd9\u0dba\u0d9a\u0dca \u0db4\u0ddc\u0dbd\u0dd2\u0dc3\u0dd2\u0dba\u0dd9\u0db1\u0dca \u0db4\u0dbb\u0dd2\u0d9a\u0dca\u0dc2\u0dcf \u0d9a\u0dbb\u0dbd\u0dcf \u0dad\u0dd2\u0db6\u0dd4\u0dab\u0dcf. \u0db1\u0db8\u0dd4\u0dad\u0dca \u0d92 \u0dc3\u0dd4\u0daf\u0dca\u0daf \u0d9a\u0dbb\u0db1\u0dca\u0db1\u0dda \u0d94\u0dc4\u0dd4\u0d9c\u0dda \u0d89\u0da9\u0db8 \u0d9a\u0dd2\u0dba\u0dbd\u0dcf \u0dad\u0dc4\u0dc0\u0dd4\u0dbb\u0dd4 \u0d9a\u0dbb\u0db1\u0dca\u0db1 \u0d9a\u0dd2\u0dc3\u0dd2\u0db8 \u0dc3\u0dcf\u0db0\u0d9a\u0dba\u0d9a\u0dca \u0dad\u0dd2\u0db6\u0dd2\u0dbd\u0dcf \u0db1\u0dd0\u0dc4\u0dd0,\" \u0d8b\u0db1\u0dca\u0dc0\u0dc4\u0db1\u0dca\u0dc3\u0dda \u0db4\u0dca\u200d\u0dbb\u0d9a\u0dcf\u0dc1 \u0d9a\u0dc5\u0dc4.",
    "\"\u0db8\u0dda \u0daf\u0dd9\u0db8\u0dc5 \u0da2\u0db1\u0dad\u0dcf\u0dc0\u0d9c\u0dda \u0d89\u0da9\u0db8\u0dca \u0d91\u0dad\u0db1 \u0dad\u0dd2\u0dba\u0db1\u0dc0\u0dcf \u0db1\u0db8\u0dca \u0dc3\u0dc4 \u0d92\u0dc0\u0dcf \u0dad\u0dc4\u0db1\u0db8\u0dca \u0d9a\u0dbb\u0dbd\u0dcf \u0dad\u0dd2\u0dba\u0db1\u0dc0\u0dcf \u0db1\u0db8\u0dca, \u0d92 \u0daf\u0dd9\u0d9a\u0db8 \u0d9a\u0dbb\u0dbd\u0dcf \u0dad\u0dd2\u0dba\u0dd9\u0db1\u0dca\u0db1\u0dda \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0db1\u0dd9\u0db8\u0dd9\u0dba\u0dd2, \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0. \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0\u0da7 \u0db6\u0dbd\u0dba \u0dad\u0dd2\u0dba\u0dd9\u0db1\u0dca\u0db1\u0dda \u0d85\u0dbb \u0d9c\u0dd0\u0dc3\u0da7\u0dca \u0d9a\u0dbb\u0dbd\u0dcf \u0dad\u0dd2\u0dba\u0db1 \u0d85\u0d9a\u0dca\u0d9a\u0dbb 78 \u0db4\u0dca\u200d\u0dbb\u0daf\u0dda\u0dc1\u0dba \u0dad\u0dd4\u0dc5 \u0db4\u0db8\u0dab\u0dba\u0dd2,\" \u0d8b\u0db1\u0dca\u0dc0\u0dc4\u0db1\u0dca\u0dc3\u0dda \u0db4\u0dd0\u0dc0\u0dc3\u0dd6\u0dc4.",
    "\"\u0daf\u0dd0\u0db1\u0dca \u0db8\u0dda \u0dc3\u0dd2\u0daf\u0dca\u0db0\u0dd2\u0dba\u0da7 \u0db8\u0dd0\u0daf\u0dd2\u0dc4\u0dad\u0dca\u0dc0\u0dd9\u0dbd\u0dcf \u0d89\u0db1\u0dca\u0db1 \u0dc3\u0dc3\u0dd3\u0d9a\u0dd4\u0db8\u0dcf\u0dbb\u0dca \u0d87\u0dad\u0dd4\u0dc5\u0dd4 \u0d9c\u0ddc\u0dc0\u0dd2 \u0dc3\u0db8\u0dd2\u0dad\u0dd2\u0dba \u0db8\u0dda \u0d9c\u0dd0\u0dc3\u0da7\u0dca \u0d9a\u0dbb\u0dbd\u0dcf \u0dad\u0dd2\u0dba\u0db1 \u0d85\u0d9a\u0dca\u0d9a\u0dbb 78 \u0dbb\u0d9a\u0dca\u0dc2\u0dd2\u0dad\u0dba\u0dad\u0dca \u0d9a\u0db4\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf. \u0dbb\u0d9a\u0dca\u0dc2\u0dd2\u0dad\u0dba\u0d9a\u0dca \u0d9a\u0db4\u0db1\u0dca\u0db1 \u0db6\u0dd0\u0dc4\u0dd0 \u0d85\u0db1\u0dc0\u0dc3\u0dbb\u0dba\u0dd9\u0db1\u0dca. \u0d85\u0db4\u0dd2 \u0dc0\u0dd0\u0da9 \u0db4\u0da7\u0db1\u0dca\u0d9c\u0db1\u0dd2\u0daf\u0dca\u0daf\u0dd3 \u0db8\u0dda \u0d9c\u0dd0\u0db1 \u0d9a\u0dad\u0dcf \u0d9a\u0dc5\u0dcf \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0d91\u0d9a\u0dda \u0d85\u0dba\u0dad\u0dca \u0dc3\u0db8\u0d9c.",
    "\"\u0d8a\u0dc5\u0d9f\u0da7 \u0d94\u0dba \u0db4\u0dbb\u0dab \u0db4\u0ddc\u0d9a\u0dd4\u0dab \u0dad\u0db8\u0dba\u0dd2 \u0d94\u0dba \u0dc0\u0dd0\u0dc0\u0d9a\u0dca \u0dc0\u0dd2\u0daf\u0dd2\u0dc4\u0da7 \u0dc4\u0daf\u0dbd\u0dcf \u0dad\u0dd2\u0dba\u0dd9\u0db1\u0dca\u0db1\u0dda. \u0d92\u0d9a\u0dd9 \u0db1\u0da7\u0db9\u0dd4\u0db1\u0dca \u0da7\u0dd2\u0d9a\u0dad\u0dca \u0da9\u0ddd\u0dc3\u0dbb\u0dca \u0d9a\u0dbb\u0dbd\u0dcf \u0db4\u0dd0\u0dad\u0dca\u0dad\u0d9a \u0daf\u0dcf\u0dbd\u0dcf \u0dad\u0dd2\u0dba\u0db1\u0dc0\u0dcf. \u0d92\u0d9a\u0da7 \u0d91\u0dc4\u0dcf \u0db4\u0dd0\u0dad\u0dca\u0dad\u0dda \u0dad\u0dd2\u0dba\u0dd9\u0db1\u0dc0\u0dcf \u0dba\u0d9a\u0da9 \u0db1\u0dd2\u0dc3\u0dca\u0dc3\u0dcf\u0dbb\u0dab\u0dba \u0d9a\u0dbb\u0db4\u0dd4 \u0db7\u0dd6\u0db8\u0dd2\u0dba\u0d9a\u0dca. \u0d91\u0d9a\u0dd9\u0dad\u0dca 60%\u0d9a\u0dca \u0dc0\u0dd2\u0dad\u0dbb \u0da9\u0ddd\u0dc3\u0dbb\u0dca \u0d9a\u0dbb\u0dbd\u0dcf. \u0d91\u0dad\u0d9a\u0ddc\u0da7 \u0daf\u0dd0\u0dc0\u0dd0\u0db1\u0dca\u0dad \u0db4\u0dd4\u0dbb\u0dcf\u0dc0\u0dc3\u0dca\u0dad\u0dd4 \u0dc4\u0dcf\u0db1\u0dd2\u0dba\u0d9a\u0dca \u0dc3\u0dd2\u0daf\u0dca\u0db0 \u0d9a\u0dbb\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf. \u0db1\u0db8\u0dd4\u0dad\u0dca \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0db8\u0dda \u0d9c\u0ddc\u0dc0\u0dd2 \u0dc3\u0db8\u0dd2\u0dad\u0dd2\u0dba\u0da7 \u0dc0\u0dd2\u0dbb\u0dd4\u0daf\u0dca\u0db0\u0dc0 \u0db1\u0dd3\u0dad\u0dd2\u0db8\u0dba \u0d9a\u0dca\u200d\u0dbb\u0dd2\u0dba\u0dcf\u0db8\u0dcf\u0dbb\u0dca\u0d9c \u0d9c\u0db1\u0dca\u0db1 \u0d9c\u0dd2\u0dba\u0dda \u0db1\u0dd0\u0dc4\u0dd0. \u0d94\u0dc0\u0dd4\u0db1\u0dca\u0d9c\u0dda \u0da2\u0db1 \u0da2\u0dd3\u0dc0\u0dd2\u0dad\u0dba\u0da7 \u0db6\u0dcf\u0db0\u0dcf\u0dc0\u0d9a\u0dca \u0db1\u0ddc\u0dc0\u0db1 \u0dc0\u0dd2\u0daf\u0dd2\u0dc4\u0da7 \u0d94\u0dc0\u0dd4\u0db1\u0dca \u0d94\u0dc0\u0dd4\u0db1\u0dca\u0d9c\u0dda \u0dbb\u0dcf\u0da2\u0d9a\u0dcf\u0dbb\u0dd2 \u0d9a\u0da7\u0dba\u0dd4\u0dad\u0dd4 \u0dc3\u0dd2\u0daf\u0dd4\u0d9a\u0dbb\u0db1\u0dca\u0db1 \u0d8b\u0dad\u0dca\u0dc3\u0dcf\u0dc4 \u0d9a\u0dc5\u0dad\u0dca \u0db8\u0dda \u0db4\u0dd2\u0dbb\u0dd2\u0dc3 \u0d91\u0dba\u0da7 \u0d89\u0da9 \u0dbd\u0db6\u0dcf \u0daf\u0dd9\u0db1\u0dca\u0db1\u0dda \u0db1\u0dd0\u0dc4\u0dd0. \u0d92\u0d9a \u0dad\u0db8\u0dba\u0dd2 \u0d95\u0d9a\u0dda \u0dad\u0dd2\u0dba\u0dd9\u0db1 \u0db4\u0dc3\u0dd4\u0db6\u0dd2\u0db8.\"",
    "\"\u0d94\u0dba \u0db4\u0dd0\u0dbb\u0dab\u0dd2 \u0d9c\u0ddc\u0da9\u0db1\u0dd0\u0d9c\u0dd2\u0dbd\u0dca\u0dbd\u0d9a\u0dca \u0dad\u0dd2\u0dba\u0dd9\u0db1\u0dc0\u0dcf \u0db4\u0dd0\u0dbb\u0dab\u0dd2 \u0dc0\u0dd3 \u0d9c\u0db6\u0da9\u0dcf\u0dc0 \u0d9a\u0dd2\u0dba\u0dbd\u0dcf \u0d9a\u0dd2\u0dba\u0db1. \u0d94\u0dba \u0db1\u0dcf\u0d9c - \u0da0\u0ddd\u0dbd \u0dbb\u0d9a\u0dca\u0dc2\u0dd2\u0dad\u0dba\u0dda \u0d86\u0dbb\u0db8\u0dca\u0db7\u0dba \u0dad\u0dd2\u0dba\u0dd9\u0db1 \u0dc3\u0dd3\u0db8\u0dcf\u0dc0 \u0dad\u0dd2\u0dba\u0dd9\u0db1\u0dca\u0db1\u0dda \u0d91\u0dad\u0dd0\u0db1\u0dd2\u0db1\u0dca \u0d91\u0dc4\u0dcf\u0da7. \u0d91\u0dad\u0d9a\u0ddc\u0da7 \u0d94\u0dba \u0d9a\u0dd2\u0dba\u0db1 \u0d9c\u0ddc\u0da9\u0db1\u0dd0\u0d9c\u0dd2\u0dbd\u0dca\u0dbd \u0dad\u0dd2\u0dba\u0dd9\u0db1\u0dca\u0db1\u0dda \u0dbb\u0d9a\u0dca\u0dc2\u0dd2\u0dad\u0dba\u0dda \u0db1\u0dd9\u0db8\u0dd9\u0dba\u0dd2 \u0db1\u0dda.\"",
    "\"\u0dba\u0dd4\u0daf\u0dca\u0db0\u0dba\u0dd9\u0db1\u0dca \u0db4\u0dc3\u0dca\u0dc3\u0dda \u0d9c\u0dd6\u0d9c\u0dbd\u0dca \u0db8\u0dd0\u0db4\u0dca \u0d91\u0d9a \u0d85\u0dbb\u0db1\u0dca \u0db6\u0dd0\u0dbd\u0dd4\u0dc0\u0ddc\u0dad\u0dca \u0db8\u0dda\u0d9a\u0dda \u0d87\u0dad\u0dca\u0dad \u0d9a\u0dad\u0dcf\u0dc0 \u0db6\u0dbd\u0dcf \u0d9c\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca. \u0db8\u0ddc\u0d9a\u0daf \u0dbb\u0d9a\u0dca\u0dc2\u0dd2\u0dad\u0dba\u0d9a\u0dca \u0d9a\u0db4\u0dbd\u0dcf \u0dad\u0db8\u0db1\u0dca\u0d9c\u0dda \u0d89\u0da9\u0db8\u0dca \u0d9a\u0dd2\u0dba\u0db1\u0dca\u0db1 \u0db6\u0dd0\u0dc4\u0dd0\u0db1\u0dda \u0d9a\u0dcf\u0da7\u0dc0\u0dad\u0dca.\"",
    "\"2018 \u0daf\u0dd3 \u0dad\u0dd2\u0db6\u0dd4\u0dab\u0dd4 \u0d9a\u0dd0\u0dbd\u0dba \u0db1\u0dd9\u0db8\u0dd9\u0dba\u0dd2 2019 \u0daf\u0dd3 \u0dad\u0dd2\u0dba\u0dd9\u0db1\u0dca\u0db1\u0dda. \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab\u0dba\u0da7 \u0d85\u0dba\u0dd2\u0dad\u0dd2 \u0db7\u0dd6\u0db8\u0dd2\u0dba \u0dc0\u0dd2\u0db1\u0dcf\u0dc1 \u0d9a\u0dbb\u0db1\u0dca\u0db1 \u0d9a\u0dcf\u0da7\u0dc0\u0dad\u0dca \u0db6\u0dd0\u0dc4\u0dd0. \u0d91\u0dc4\u0dd9\u0db8 \u0d9a\u0dbb\u0db4\u0dd4 \u0d85\u0dba\u0da7 \u0db1\u0dd3\u0dad\u0dd2\u0dba \u0db4\u0dc0\u0dcf \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0d9a\u0dbb\u0dbd\u0dcf \u0dad\u0dd2\u0dba\u0dd9\u0db1\u0dc0\u0dcf.\"",
    "\"\u0d9c\u0db8\u0dca\u0dc0\u0dd0\u0dc3\u0dd2\u0dba\u0db1\u0dca \u0d9a\u0dd2\u0dba\u0db1\u0dc0\u0dcf \u0db1\u0db8\u0dca \u0dba\u0dd4\u0daf\u0dca\u0db0\u0dba \u0db1\u0dd2\u0dc3\u0dcf \u0d89\u0da9\u0db8\u0dca\u0dc0\u0dbd \u0d85\u0dba\u0dd2\u0dad\u0dd2\u0dba \u0daf\u0dd0\u0d9a\u0dca\u0dc0\u0dd9\u0db1 \u0dbd\u0dd2\u0dba\u0d9a\u0dd2\u0dba\u0dc0\u0dd2\u0dbd\u0dd2 \u0dc0\u0dd2\u0db1\u0dcf\u0dc1 \u0dc0\u0dd4\u0dab\u0dcf \u0d9a\u0dd2\u0dba\u0dbd\u0dcf, \u0d85\u0db1\u0dd2\u0dc0\u0dcf\u0dbb\u0dca\u0dba\u0dd9\u0db1\u0dca\u0db8 \u0d92\u0dc0\u0dcf\u0dba\u0dda \u0db8\u0dd4\u0dbd\u0dca \u0db4\u0dd2\u0da7\u0db4\u0dad\u0dca \u0dc6\u0ddc\u0dbb\u0dc3\u0dca\u0da7\u0dca \u0d91\u0d9a\u0dda \u0dc4\u0dd9\u0da9\u0dd2 \u0d94\u0dc6\u0dd2\u0dc3\u0dca \u0d91\u0d9a\u0dda \u0dad\u0dd2\u0dba\u0dd9\u0db1\u0dca\u0db1 \u0d95\u0db1. \u0db8\u0ddc\u0d9a\u0daf \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0\u0da7 \u0d85\u0dba\u0dd2\u0dad\u0dd2 \u0d9a\u0dd2\u0dc3\u0dd2\u0db8 \u0d89\u0da9\u0db8\u0dca \u0d9a\u0ddc\u0da7\u0dc3\u0d9a\u0dca \u0d91\u0dc4\u0dd2 \u0d85\u0db0\u0dca\u200d\u0dba\u0d9a\u0dca\u0dc2\u0d9a \u0da2\u0db1\u0dbb\u0dcf\u0dbd\u0dca\u0dc0\u0dbb\u0dba\u0dcf\u0d9c\u0dda \u0d85\u0db1\u0dd4\u0db8\u0dd0\u0dad\u0dd2\u0dba\u0dd9\u0db1\u0dca \u0dad\u0ddc\u0dbb\u0dc0 \u0db1\u0dd2\u0daf\u0dc4\u0dc3\u0dca \u0d9a\u0dbb\u0db1\u0dca\u0db1 \u0db4\u0dca\u200d\u0dbb\u0dcf\u0daf\u0dda\u0dc1\u0dd3\u0dba \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab \u0d9a\u0dcf\u0dbb\u0dca\u0dba\u0dcf\u0dbd\u0dba\u0d9a\u0da7 \u0dc4\u0ddd \u0d9a\u0dd2\u0dc3\u0dd2\u0db8 \u0db6\u0dbd\u0dba\u0d9a\u0dca \u0db1\u0dd0\u0dc4\u0dd0. \u0d91\u0dba\u0dcf\u0dbd\u0da7 \u0db4\u0dd4\u0dc5\u0dd4\u0dc0\u0db1\u0dca \u0db1\u0da9\u0dd4\u0dc0\u0d9a\u0dca \u0daf\u0dcf\u0dbd\u0dcf \u0dc4\u0dbb\u0dd2 \u0db8\u0dda \u0dbd\u0dd2\u0dba\u0dc0\u0dd2\u0dbd\u0dd2 \u0dbd\u0db6\u0dcf \u0daf\u0dd9\u0db1\u0dca\u0db1 \u0d9a\u0dd2\u0dba\u0dbd\u0dcf.\"",
    "\"\u0db8\u0da7 \u0d87\u0dad\u0dca\u0dad\u0da7\u0db8 \u0db8\u0dda \u0d89\u0da9\u0db8\u0dca \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0dc6\u0dba\u0dd2\u0da7\u0dca \u0d9a\u0dbb\u0db1\u0dca\u0db1 \u0d85\u0dc0\u0dc1\u0dca\u200d\u0dba\u0dad\u0dcf\u0dc0\u0dba\u0d9a\u0dca \u0db1\u0dd0\u0dc4\u0dd0. \u0db8\u0da7 \u0dc0\u0dd0\u0daf\u0d9c\u0dad\u0dca \u0dc0\u0db1\u0dca\u0db1\u0dda \u0db8\u0dda \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf\u0dad\u0dca\u0db8\u0d9a \u0d9a\u0ddc\u0da7\u0dc3 \u0dc0\u0dd2\u0dad\u0dbb\u0dba\u0dd2. \u0d92 \u0d9a\u0dd2\u0dba\u0db1\u0dca\u0db1\u0dda \u0db8\u0dda \u0d9a\u0ddc\u0da7\u0dc3 \u0d89\u0dad\u0dd4\u0dbb\u0dd4 \u0d9a\u0dbb\u0dbd\u0dcf \u0d85\u0db1\u0dd2\u0dad\u0dca \u0d94\u0d9a\u0dca\u0d9a\u0ddc\u0db8 \u0d9a\u0db4\u0dbd \u0d91\u0dc5\u0dd2 \u0d9a\u0dbb\u0db1\u0dca\u0db1 \u0d9a\u0dd2\u0dba\u0dbd\u0dcf \u0db1\u0dd9\u0db8\u0dd9\u0dba\u0dd2.\"",
    "\"\u0db4\u0dd4\u0dbb\u0dcf\u0dc0\u0dc3\u0dca\u0dad\u0dd4\u0dc0\u0d9a\u0dca \u0d9a\u0dd2\u0dba\u0db1 \u0d91\u0d9a\u0dda \u0dc0\u0da7\u0dd2\u0db1\u0dcf\u0d9a\u0db8 \u0d9a\u0dd2\u0dba\u0dbd\u0dcf \u0db1\u0dd2\u0db8 \u0d9a\u0dbb\u0db1\u0dca\u0db1 \u0db6\u0dd0\u0dc4\u0dd0. \u0d85\u0db4\u0dd2\u0da7 \u0d9c\u0dc4\u0d9a\u0dca \u0d9a\u0ddc\u0dc5\u0dba\u0d9a\u0dca \u0d9a\u0dd0\u0db4\u0dd4\u0dc0\u0ddc\u0dad\u0dca \u0d86\u0db4\u0dc4\u0dd4 \u0dc4\u0daf\u0dcf \u0d9c\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca. \u0db8\u0dd2\u0db1\u0dd2\u0dc3\u0dca\u0dc3\u0dd4 \u0d91\u0d9a\u0dad\u0dd4\u0dc0\u0dd9\u0dbd\u0dcf \u0dc0\u0db1\u0dcf\u0db1\u0dca\u0dad\u0dbb \u0dc4\u0dd0\u0daf\u0dd4\u0dc0\u0dcf. \u0d9a\u0dcf\u0db1\u0dca\u0dad\u0dcf\u0dbb \u0dc0\u0db1\u0dcf\u0db1\u0dca\u0dad\u0dbb \u0d9a\u0dc5\u0dcf \u0db8\u0dd2\u0db1\u0dd2\u0dc3\u0dca\u0dc3\u0dd4 \u0d91\u0d9a\u0dad\u0dd4\u0dc0\u0dd9\u0dbd\u0dcf. \u0db1\u0db8\u0dd4\u0dad\u0dca \u0d85\u0db4\u0dd2\u0da7 \u0db4\u0dd4\u0dbb\u0dcf\u0dc0\u0dc3\u0dca\u0dad\u0dd4 \u0dc4\u0daf\u0db1\u0dca\u0db1 \u0db6\u0dd0\u0dc4\u0dd0 \u0db1\u0dda.\"",
    "\"\u0db8\u0dda \u0d89\u0da9\u0db8\u0dca \u0db8\u0dd0\u0db1\u0dbd\u0dcf \u0d9c\u0dd0\u0dc3\u0da7\u0dca \u0d9a\u0dc5\u0dcf \u0db1\u0db8\u0dca \u0d89\u0dc0\u0dbb\u0dba\u0dd2. \u0db8\u0dda\u0d9a \u0da2\u0dcf\u0dad\u0dd2\u0d9a \u0db4\u0dca\u200d\u0dbb\u0dc1\u0dca\u0db1\u0dba\u0d9a\u0dca \u0d9a\u0dbb \u0d9c\u0db1\u0dca\u0db1 \u0dad\u0dbb\u0db8\u0dca \u0daf\u0dd9\u0dba\u0d9a\u0dca \u0db1\u0dd0\u0dc4\u0dd0,\" \u0d8b\u0db1\u0dca\u0dc0\u0dc4\u0db1\u0dca\u0dc3\u0dda \u0dc0\u0dd0\u0da9\u0dd2\u0daf\u0dd4\u0dbb\u0da7\u0dad\u0dca \u0dc3\u0db3\u0dc4\u0db1\u0dca \u0d9a\u0dc5\u0ddd \u0dba.",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, 2005 \u0dc0\u0dc3\u0dbb\u0dda \u0da0\u0db1\u0dca\u0daf\u0dca\u200d\u0dbb\u0dd2\u0d9a\u0dcf \u0da1\u0dcf\u0dba\u0dcf\u0dbb\u0dd6\u0db4\u0dba\u0dda \u0daf\u0dd4\u0db9\u0dd4\u0dbb\u0dd4 \u0db4\u0dd0\u0dc4\u0dd0\u0dba\u0dd9\u0db1\u0dca \u0daf\u0dd2\u0dc3\u0dca\u0dc0\u0db1\u0dca\u0db1\u0dda \u0d9a\u0dd4\u0db9\u0dd4\u0dbb\u0dd4 \u0dba",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, 2005 \u0dc0\u0dc3\u0dbb\u0dda \u0da0\u0db1\u0dca\u0daf\u0dca\u200d\u0dbb\u0dd2\u0d9a\u0dcf \u0da1\u0dcf\u0dba\u0dcf\u0dbb\u0dd6\u0db4\u0dba\u0dda \u0daf\u0dd4\u0db9\u0dd4\u0dbb\u0dd4 \u0db4\u0dd0\u0dc4\u0dd0\u0dba\u0dd9\u0db1\u0dca \u0daf\u0dd2\u0dc3\u0dca\u0dc0\u0db1\u0dca\u0db1\u0dda \u0d9a\u0dd4\u0db9\u0dd4\u0dbb\u0dd4 \u0dba",
    "\u0da1\u0dcf\u0dba\u0dcf\u0dbb\u0dd6\u0db4 \u0dc1\u0dd3\u0dbb\u0dca\u0dc2 \u0dc0\u0dd0\u0d9a\u0dd2\u0dba, 2005 \u0dc0\u0dc3\u0dbb\u0dda \u0da0\u0db1\u0dca\u0daf\u0dca\u200d\u0dbb\u0dd2\u0d9a\u0dcf \u0da1\u0dcf\u0dba\u0dcf\u0dbb\u0dd6\u0db4\u0dba\u0dda \u0daf\u0dd4\u0db9\u0dd4\u0dbb\u0dd4 \u0db4\u0dd0\u0dc4\u0dd0\u0dba\u0dd9\u0db1\u0dca \u0daf\u0dd2\u0dc3\u0dca\u0dc0\u0db1\u0dca\u0db1\u0dda \u0d9a\u0dd4\u0db9\u0dd4\u0dbb\u0dd4 \u0dba",
    "\u0db8\u0dda \u0d85\u0dad\u0dbb \u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba\u0da7 \u0d85\u0daf\u0dcf\u0dc5\u0dc0 \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0dba\u0da7\u0dad\u0da7 \u0d9c\u0dd0\u0dc3\u0da7\u0dca \u0d9a\u0dbb \u0dad\u0dd2\u0db6\u0dd9\u0db1 \u0d85\u0d9a\u0dca\u0d9a\u0dbb 78\u0d9a \u0db7\u0dd6\u0db8\u0dd2\u0dba\u0da7 \u0d85\u0db8\u0dad\u0dbb\u0dc0 \u0dad\u0dc0\u0dad\u0dca \u0db7\u0dd6\u0db8\u0dd2 \u0db4\u0dca\u200d\u0dbb\u0db8\u0dcf\u0dab\u0dba\u0d9a\u0dca \u0db4\u0dc0\u0dbb\u0dcf \u0d9c\u0dd0\u0db1\u0dd3\u0db8\u0dda \u0d89\u0daf\u0dd2\u0dbb\u0dd2 \u0d9a\u0da7\u0dba\u0dd4\u0dad\u0dd4 \u0dc3\u0dd2\u0daf\u0dd4\u0dc0\u0db1\u0dca\u0db1\u0dda \u0daf \u0dba\u0db1\u0dca\u0db1 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc3\u0dda\u0dc0\u0dba \u0db4\u0dd4\u0dbb\u0dcf\u0dc0\u0dd2\u0daf\u0dca\u200d\u0dba\u0dcf \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0\u0dda \u0dc0\u0dd0\u0da9\u0db6\u0dbd\u0db1 \u0d85\u0db0\u0dca\u200d\u0dba\u0d9a\u0dca\u0dc2 \u0da2\u0dd9\u0db1\u0dbb\u0dcf\u0dbd\u0dca \u0db4\u0dca\u200d\u0dbb\u0daf\u0dd3\u0db4\u0dcf \u0dc3\u0dda\u0dbb\u0dc3\u0dd2\u0d82\u0dc4\u0d9c\u0dd9\u0db1\u0dca \u0d9a\u0dbb\u0dd4\u0dab\u0dd4 \u0dc0\u0dd2\u0db8\u0dc3\u0dd3\u0db8\u0d9a\u0dca \u0dc3\u0dd2\u0daf\u0dd4\u0d9a\u0dc5\u0dda \u0dba.",
    "\"\u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0db1\u0dd3\u0dad\u0dca\u200d\u0dba\u0dcf\u0db1\u0dd4\u0d9a\u0dd6\u0dbd \u0dc0\u0dd0\u0da9 \u0d9a\u0da7\u0dba\u0dd4\u0dad\u0dca\u0dad\u0d9a\u0dca \u0db8\u0dda \u0dc0\u0db1 \u0dc0\u0dd2\u0da7 \u0dc3\u0dd2\u0daf\u0dca\u0db0 \u0dc0\u0dd9\u0db1\u0dc0\u0dcf. \u0d92 \u0db1\u0dd3\u0dad\u0dca\u200d\u0dba\u0dcf\u0db1\u0dd4\u0d9a\u0dd6\u0dbd \u0d9a\u0da7\u0dba\u0dd4\u0dad\u0dca\u0dad\u0da7 \u0dc3\u0db8\u0dca\u0db6\u0db1\u0dca\u0db0\u0dc0\u0dd9\u0db1 \u0d86\u0dba\u0dad\u0db1\u0dba\u0d9a\u0dca \u0dc4\u0dd0\u0da7\u0dd2\u0dba\u0da7 \u0db8\u0da7 \u0db1\u0dd3\u0dad\u0dd2\u0dba\u0dd9\u0db1\u0dca \u0d85\u0dba\u0dd2\u0dad\u0dd2\u0dba\u0d9a\u0dca \u0db1\u0dd0\u0dc4\u0dd0 \u0db8\u0dda \u0d9c\u0dd0\u0db1 \u0db8\u0dcf\u0db0\u0dca\u200d\u0dba \u0dc0\u0dbd\u0da7 \u0dad\u0ddc\u0dbb\u0dad\u0dd4\u0dbb\u0dd4 \u0daf\u0dd9\u0db1\u0dca\u0db1. \u0d95\u0d9a \u0dad\u0db8\u0dba\u0dd2 \u0db8\u0da7 \u0db8\u0dda \u0d85\u0dc0\u0dc3\u0dca\u0dae\u0dcf\u0dc0\u0dda \u0daf\u0dd3 \u0d9a\u0dd2\u0dba\u0db1\u0dca\u0db1 \u0dad\u0dd2\u0dba\u0dd9\u0db1\u0dca\u0db1\u0dda,\" \u0dc0\u0dd0\u0da9\u0db6\u0dbd\u0db1 \u0d85\u0db0\u0dca\u200d\u0dba\u0d9a\u0dca\u0dc2 \u0da2\u0dd9\u0db1\u0dbb\u0dcf\u0dbd\u0dca\u0dc0\u0dbb\u0dd2\u0dba \u0db4\u0dd2\u0dc5\u0dd2\u0dad\u0dd4\u0dbb\u0dd4 \u0daf\u0dd4\u0db1\u0dca\u0db1\u0dcf \u0dba.",
    "\u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0db4\u0dd2\u0dc4\u0dd2\u0da7\u0dd2 \u0db1\u0dcf\u0d9c \u0da0\u0ddd\u0dbd \u0dbb\u0d9a\u0dca\u0dc2\u0dd2\u0dad\u0dba \u0d85\u0dba\u0dad\u0dca \u0dc0\u0db1\u0dca\u0db1\u0dda \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0 \u0dba\u0da7\u200d\u0dad\u0da7 \u0db6\u0dd0\u0dc0\u0dd2\u0db1\u0dca \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc3\u0dda\u0dc0\u0dba \u0dc0\u0dd2\u0dc3\u0dd2\u0db1\u0dca \u0d92 \u0dc3\u0db8\u0dca\u0db6\u0db1\u0dca\u0db0\u0dc0 \u0d9a\u0dbb\u0dd4\u0dab\u0dd4 \u0dc0\u0dd2\u0db8\u0dc3\u0dd3\u0db8\u0da7 \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0\u0dda \u0d85\u0db0\u0dca\u200d\u0dba\u0d9a\u0dca\u0dc2 \u0da2\u0db1\u0dbb\u0dcf\u0dbd\u0dca \u0d9a\u0dda. \u0d91\u0db8\u0dca. \u0d92. \u0db6\u0dab\u0dca\u0da9\u0dcf\u0dbb \u0d85\u0dc0\u0dc3\u0dca\u0dae\u0dcf \u0dad\u0dd4\u0db1\u0d9a \u0daf\u0dd3 \u0daf\u0dd4\u0dbb\u0d9a\u0dae\u0db1\u0dba \u0d94\u0dc3\u0dca\u0dc3\u0dda \u0dc3\u0db8\u0dca\u0db6\u0db1\u0dca\u0db0 \u0d9a\u0dbb \u0d9c\u0db1\u0dd4 \u0dbd\u0dd0\u0db6\u0dd3\u0dba.",
    "\u0da2\u0dd6\u0db1\u0dd2 \u0db8\u0dc3 26 \u0dc0\u0dd9\u0db1\u0dd2\u0daf\u0dcf \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc3\u0dda\u0dc0\u0dba \u0dc0\u0dd2\u0dc3\u0dd2\u0db1\u0dca \u0d91\u0db8 \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0\u0dda \u0d85\u0db0\u0dca\u200d\u0dba\u0d9a\u0dca\u0dc2 \u0da2\u0dd9\u0db1\u0dbb\u0dcf\u0dbd\u0dca\u0dc0\u0dbb\u0dba\u0dcf\u0d9c\u0dd9\u0db1\u0dca, \u0d91\u0db8 \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0\u0da7 \u0d85\u0dba\u0dad\u0dca \u0db1\u0dcf\u0d9c\u0da0\u0ddd\u0dbd \u0dbb\u0d9a\u0dca\u0dc2\u0dd2\u0dad\u0dba \u0dad\u0dd4\u0dbd \u0db8\u0dd3\u0da7 \u0db4\u0dd9\u0dbb \u0da2\u0db1\u0dad\u0dcf\u0dc0 \u0da2\u0dd2\u0dc0\u0dad\u0dca \u0dc0\u0dd6 \u0d9c\u0db8\u0dca\u0db8\u0dcf\u0db1\u0dba\u0d9a\u0dca \u0db4\u0dd2\u0dc4\u0dd2\u0da7\u0dcf \u0dad\u0dd2\u0db6\u0dd4\u0dab\u0dcf \u0daf, \u0d91\u0dc3\u0dda \u0db1\u0db8\u0dca \u0da2\u0db1\u0dad\u0dcf\u0dc0\u0da7 \u0d89\u0da9\u0db8\u0dca \u0db6\u0dbd\u0db4\u0dad\u0dca\u200d\u0dbb \u0db1\u0dd2\u0d9a\u0dd4\u0dad\u0dca \u0d9a\u0dd2\u0dbb\u0dd3\u0db8\u0d9a\u0dca \u0dc3\u0dd2\u0daf\u0dd4\u0d9a\u0dbb \u0dad\u0dd2\u0db6\u0dd4\u0dab\u0dda \u0daf \u0dba\u0db1\u0dca\u0db1 \u0dc0\u0dd2\u0db8\u0dc3\u0dcf \u0dc3\u0dd2\u0da7\u0dd2\u0dba\u0dda \u0dba.",
    "\"\u0db8\u0dda\u0d9a \u0d9c\u0dd0\u0db1 \u0db8\u0da7 \u0d91\u0d9a \u0db4\u0dcf\u0dbb\u0da7\u0db8 \u0db4\u0dd2\u0dc5\u0dd2\u0dad\u0dd4\u0dbb\u0d9a\u0dca \u0daf\u0dd9\u0db1\u0dca\u0db1 \u0d85\u0db8\u0dcf\u0dbb\u0dd4\u0dba\u0dd2. \u0db8\u0dda \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0dc0\u0db1 \u0dc6\u0dba\u0dd2\u0dbd\u0dca \u0d91\u0d9a \u0d9c\u0dd9\u0db1\u0dca\u0db1\u0dbd\u0dcf \u0dc3\u0dca\u0da7\u0da9\u0dd2 \u0d9a\u0dbb\u0dbd\u0dcf \u0db6\u0dbd\u0db1\u0dca\u0db1 \u0d95\u0db1.\"",
    "\"\u0db8\u0dda\u0d9a \u0d9a\u0db1\u0dca\u0da7\u0dca\u200d\u0dbb\u0dc0\u0dbb\u0dca\u0dc2\u0dbd\u0dca \u0d89\u0dc2\u0dd6 \u0d91\u0d9a\u0d9a\u0dca. \u0db8\u0dda\u0d9a \u0da2\u0dcf\u0dad\u0dd2\u0db1\u0dca \u0daf\u0dd9\u0d9a\u0d9a \u0d89\u0dc2\u0dd6 \u0d91\u0d9a\u0d9a\u0dca \u0dc0\u0d9c\u0dda \u0db1\u0dda \u0dad\u0dd2\u0dba\u0dd9\u0db1\u0dca\u0db1\u0dda. \u0db8\u0dda\u0d9a \u0db6\u0ddc\u0dc4\u0ddc\u0db8 \u0d9a\u0dd9\u0dba\u0dcf\u0dc6\u0dd4\u0dbd\u0dd2 \u0db6\u0dbd\u0dbd\u0dcf \u0d9a\u0dd2\u0dba\u0db1\u0dca\u0db1 \u0d95\u0db1 \u0daf\u0dd9\u0dba\u0d9a\u0dca \u0d9a\u0dd2\u0dba\u0dbd\u0dba\u0dd2 \u0db8\u0da7 \u0dc4\u0dd2\u0dad\u0dd9\u0db1\u0dca\u0db1\u0dda. \u0db8\u0dda\u0d9a\u0da7 \u0dc4\u0dd9\u0da7 (\u0da2\u0dd4\u0db1\u0dd2 27 \u0daf\u0dcf) \u0d8b\u0dad\u0dca\u0dad\u0dbb\u0dba\u0d9a\u0dca \u0daf\u0dd9\u0db1\u0dca\u0db1\u0db8\u0dca.\"",
    "\u0d89\u0db1\u0dca \u0d85\u0db1\u0dad\u0dd4\u0dbb\u0dd4\u0dc0 \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc3\u0dda\u0dc0\u0dba \u0dc0\u0dd2\u0dc3\u0dd2\u0db1\u0dca \u0da2\u0dd6\u0db1\u0dd2 27 \u0daf\u0dcf \u0d85\u0dc0\u0dc3\u0dca\u0dae\u0dcf \u0dbb\u0dd0\u0dc3\u0d9a \u0daf\u0dd3 \u0d85\u0db0\u0dca\u200d\u0dba\u0d9a\u0dca\u0dc2\u0d9a \u0da2\u0dd9\u0db1\u0dbb\u0dcf\u0dbd\u0dca\u0dc0\u0dbb\u0dba\u0dcf \u0dc3\u0db8\u0dca\u0db6\u0db1\u0dca\u0db0 \u0d9a\u0dbb \u0d9c\u0dd0\u0db1\u0dd3\u0db8\u0da7 \u0d8b\u0dad\u0dca\u0dc3\u0dcf\u0dc4 \u0d9a\u0dd2\u0dbb\u0dd3\u0db8\u0dd9\u0db1\u0dca \u0d85\u0db1\u0dad\u0dd4\u0dbb\u0dd4\u0dc0, \u0d94\u0dc4\u0dd4 \u0d85\u0db0\u0dd2\u0d9a \u0dbd\u0dd9\u0dc3 \u0d9a\u0dcf\u0dbb\u0dca\u0dba\u0dba\u0db6\u0dc4\u0dd4\u0dbd \u0dc0\u0dd3\u0db8 \u0db1\u0dd2\u0dc3\u0dcf \u0db8\u0dd9\u0db8 \u0dc3\u0dd2\u0daf\u0dd4\u0dc0\u0dd3\u0db8\u0da7 \u0d85\u0daf\u0dcf\u0dc5  \u0dbd\u0dd2\u0db4\u0dd2 \u0d9c\u0ddc\u0db1\u0dd4\u0dc0 \u0db4\u0dbb\u0dd2\u0d9a\u0dca\u0dc2\u0dcf \u0d9a\u0dd2\u0dbb\u0dd3\u0db8\u0da7 \u0dc4\u0dd0\u0d9a\u0dd2\u0dba\u0dcf\u0dc0\u0d9a\u0dca \u0db1\u0ddc\u0dbd\u0dd0\u0db6\u0dd4\u0dab\u0dd4 \u0db6\u0dc0 \u0d94\u0dc4\u0dd4 \u0db4\u0dca\u200d\u0dbb\u0d9a\u0dcf\u0dc1 \u0d9a\u0dc5\u0dda \u0dba. \u0dad\u0db8\u0db1\u0dca \u0d9a\u0dcf\u0dbb\u0dca\u0dba\u0dcf\u0dbd\u0dba\u0da7 \u0db4\u0dd0\u0db8\u0dd2\u0dab\u0dd2\u0dba\u0dda \u0db8\u0dd3\u0da7 \u0dc3\u0dd4\u0dc5\u0dd4 \u0db8\u0ddc\u0dc4\u0ddc\u0dad\u0d9a\u0da7 \u0db4\u0dd9\u0dbb \u0db6\u0dc0\u0dad\u0dca, \u0d92 \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0d9a\u0dbb\u0dd4\u0dab\u0dd4 \u0dc0\u0dd2\u0db8\u0dc3\u0dcf \u0db1\u0dd0\u0dc0\u0dad \u0d85\u0db4 \u0dc3\u0db8\u0dca\u0db6\u0db1\u0dca\u0db0 \u0d9a\u0dbb \u0d9c\u0db1\u0dca\u0db1\u0dcf \u0db6\u0dc0\u0dad\u0dca \u0d94\u0dc4\u0dd4 \u0d91\u0dc4\u0dd2\u0daf\u0dd3 \u0db4\u0dca\u200d\u0dbb\u0d9a\u0dcf\u0dc1 \u0d9a\u0dc5\u0dda\u0dba.",
    "\u0d91\u0dc4\u0dd9\u0dad\u0dca \u0db8\u0dd9\u0db8 \u0dbd\u0dd2\u0db4\u0dd2\u0dba \u0db4\u0dc5 \u0d9a\u0dbb\u0db1 \u0daf\u0dd2\u0db1\u0dba (\u0da2\u0dd6\u0db1\u0dd2 30) \u0daf\u0d9a\u0dca\u0dc0\u0dcf \u0dc0\u0db1 \u0dc3\u0d82\u0dbb\u0d9a\u0dca\u0dc2\u0dab \u0daf\u0dd9\u0db4\u0dcf\u0dbb\u0dca\u0dad\u0db8\u0dda\u0db1\u0dca\u0dad\u0dd4\u0dc0\u0dda \u0d85\u0db0\u0dca\u200d\u0dba\u0d9a\u0dca\u0dc2 \u0da2\u0db1\u0dbb\u0dcf\u0dbd\u0dca\u0dc0\u0dbb\u0dba\u0dcf\u0d9c\u0dd9\u0db1\u0dca \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc3\u0dda\u0dc0\u0dba \u0dc0\u0dd9\u0dad \u0dba\u0dc5\u0dd2 \u0db4\u0dca\u200d\u0dbb\u0dad\u0dd2\u0da0\u0dcf\u0dbb\u0dba\u0d9a\u0dca \u0db1\u0ddc\u0dbd\u0dd0\u0db6\u0dd4\u0dab\u0dd4 \u0d85\u0dad\u0dbb \u0d94\u0dc4\u0dd4 \u0dc3\u0db8\u0dca\u0db6\u0db1\u0dca\u0db0 \u0d9a\u0dbb \u0d9c\u0dd0\u0db1\u0dd3\u0db8\u0da7 \u0d85\u0db4 \u0d9c\u0dad\u0dca \u0dc3\u0dd2\u0dba\u0dbd\u0dd4 \u0d8b\u0dad\u0dca\u0dc3\u0dcf\u0dc4\u0dba\u0db1\u0dca \u0dc0\u0dca\u200d\u0dba\u0dbb\u0dca\u0dae \u0dc0\u0dd2\u0dba.",
    "\u0d9a\u0dd4\u0dbb\u0dd4\u0db1\u0dca\u0daf\u0dd2 \u0dc0\u0dd2\u0dc4\u0dcf\u0dbb\u0dba \u0dc4\u0dcf \u0dad\u0db1\u0dca\u0db1\u0dd2\u0db8\u0dd4\u0dbb\u0dd2\u0db4\u0dca\u0db4\u0dd4 \u0d89\u0da9\u0db8\u0dca \u0d9c\u0dd0\u0da7\u0dbd\u0dd4\u0dc0:\u0d93\u0dad\u0dd2\u0dc4\u0dcf\u0dc3\u0dd2\u0d9a \u0dc3\u0dcf\u0d9a\u0dca\u0dc2\u0dd2, \u0dc0\u0dbb\u0dca\u0dad\u0db8\u0dcf\u0db1 \u0dc3\u0dca\u0dc0\u0dbb\u0dd6\u0db4\u0dba \u0dc3\u0dc4 \u0dc3\u0dd0\u0db6\u0dd1 \u0d85\u0dba\u0dd2\u0dad\u0dd2\u0dba \u0d9a\u0dcf\u0da7\u0daf?",
    "\u0daf\u0dda\u0dc1\u0dd3\u0dba \u0dab\u0dba \u0db4\u0dca\u200d\u0dbb\u0dad\u0dd2\u0dc0\u0dca\u200d\u0dba\u0dd4\u0d9c\u0dad\u0d9a\u0dbb\u0dab\u0dba: \u0dba\u0ddd\u0da2\u0db1\u0dcf\u0dc0 \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4\u0dc0\u0dda\u0daf\u0dd3 \u0dc3\u0db8\u0dca\u0db8\u0dad \u0dc0\u0dd3\u0db8 \u0db8\u0dc4 \u0db6\u0dd0\u0d82\u0d9a\u0dd4 \u0d85\u0db0\u0dd2\u0db4\u0dad\u0dd2\u0dc0\u0dbb\u0dba\u0dcf\u0d9c\u0dda \u0da2\u0dba\u0d9a\u0dca \u0daf?",
    "\u0d89\u0dad\u0dcf\u0dbd\u0dd2 \u0dc3\u0dd2\u0dc4\u0dd2\u0db1\u0dba \u0dc3\u0dd0\u0db6\u0dd1 \u0d9a\u0dbb\u0d9c\u0db1\u0dca\u0db1 \u0daf\u0dd2\u0dc0\u0dd2 \u0db4\u0dbb\u0daf\u0dd4\u0dc0\u0da7 \u0dad\u0dd2\u0dba\u0dcf \u0dbb\u0dd4\u0db8\u0dda\u0db1\u0dd2\u0dba\u0dcf\u0dc0\u0dda \u0dc3\u0dd2\u0da7 \u0dc4\u0ddc\u0dbb \u0db4\u0dcf\u0dbb\u0dd9\u0db1\u0dca \u0d89\u0dad\u0dcf\u0dbd\u0dd2 \u0dba\u0db1 \u0dbd\u0dcf\u0d82\u0d9a\u0dd2\u0d9a\u0dba\u0ddd"
  ]
}