{
  "newspaper_id": "bbccomsinhala",
  "url": "https://www.bbc.com/sinhala/articles/cjmd1g8znv2o",
  "time_ut": 1706506881.0,
  "original_lang": "si",
  "original_title": "\u2018\u0dbd\u0ddc\u0dbb\u0dd9\u0db1\u0dca\u0dc3\u0ddd  \u0db4\u0dd4\u0dad\u0dcf 4\u2019:'\u0dbd\u0ddc\u0d9a\u0dd4 \u0dc3\u0da7\u0db1\u0d9a\u0dca \u0d9a\u0dbb\u0dbd\u0dcf  \u0dad\u0db8\u0dba\u0dd2 \u0d85\u0db4\u0dda \u0db0\u0dd3\u0dc0\u0dbb\u0dba\u0dd2\u0db1\u0dca\u0dc0\u0dba\u0dd2 \u0dba\u0dcf\u0dad\u0dca\u200d\u0dbb\u0dcf\u0dc0\u0dba\u0dd2 \u0db6\u0dda\u0dbb\u0dcf \u0d9c\u0dd9\u0db1 \u0dad\u0dd2\u0dba\u0dd9\u0db1\u0dca\u0db1\u0dda\u2019",
  "original_body_lines": [
    "\u2018\u0dbd\u0ddc\u0dbb\u0dd9\u0db1\u0dca\u0dc3\u0ddd  \u0db4\u0dd4\u0dad\u0dcf 4\u2019:'\u0dbd\u0ddc\u0d9a\u0dd4 \u0dc3\u0da7\u0db1\u0d9a\u0dca \u0d9a\u0dbb\u0dbd\u0dcf  \u0dad\u0db8\u0dba\u0dd2 \u0d85\u0db4\u0dda \u0db0\u0dd3\u0dc0\u0dbb\u0dba\u0dd2\u0db1\u0dca\u0dc0\u0dba\u0dd2 \u0dba\u0dcf\u0dad\u0dca\u200d\u0dbb\u0dcf\u0dc0\u0dba\u0dd2 \u0db6\u0dda\u0dbb\u0dcf \u0d9c\u0dd9\u0db1 \u0dad\u0dd2\u0dba\u0dd9\u0db1\u0dca\u0db1\u0dda\u2019",
    "\"\u0dbd\u0ddc\u0d9a\u0dd4 \u0dc3\u0da7\u0db1\u0d9a\u0dca \u0d9a\u0dbb\u0dbd\u0dcf  \u0dad\u0db8\u0dba\u0dd2 \u0d85\u0db4\u0dda \u0db0\u0dd3\u0dc0\u0dbb\u0dba\u0dd2\u0db1\u0dca\u0dc0\u0dba\u0dd2 \u0dba\u0dcf\u0dad\u0dca\u200d\u0dbb\u0dcf\u0dc0\u0dba\u0dd2 \u0db6\u0dda\u0dbb\u0dcf \u0d9c\u0dd9\u0db1 \u0dad\u0dd2\u0dba\u0dd9\u0db1\u0dca\u0db1\u0dda.\u0dc0\u0dd9\u0da9\u0dd2 \u0dc4\u0dd4\u0dc0\u0db8\u0dcf\u0dbb\u0dd4\u0dc0\u0d9a\u0dca \u0db4\u0dc0\u0dcf  \u0dc3\u0dd2\u0daf\u0dd4\u0dc0\u0dd9\u0dbd\u0dcf  \u0dad\u0dd2\u0db6\u0dd9\u0db1\u0dc0\u0dcf. \u0db8\u0dda \u0dc0\u0dd9\u0db1 \u0d9a\u0ddc\u0da7  \u0db8\u0d9c\u0dda \u0dba\u0dcf\u0dad\u0dca\u200d\u0dbb\u0dcf\u0dc0  \u0dc3\u0dd3\u0dc2\u0dd9\u0dbd\u0dca\u0dc3\u0dca \u0dbb\u0da7\u0da7 \u0d86\u0dc3\u0db1\u0dca\u0db1\u0dc0\u0dba\u0dd2 \u0dad\u0dd2\u0db6\u0dd9\u0db1\u0dca\u0db1\u0dda \u0dc4\u0dd9\u0da7 \u0d8b\u0daf\u0dda \u0dc0\u0dd9\u0db1 \u0d9a\u0ddc\u0da7 \u0d85\u0db4\u0dda  \u0db0\u0dd3\u0dc0\u0dbb\u0dba\u0dd2\u0db1\u0dca\u0da7 \u0d92 \u0dbb\u0da7\u0da7 \u0d9c\u0ddc\u0da9 \u0db6\u0dc3\u0dd2\u0db1\u0dca\u0db1 \u0db4\u0dd4\u0dc5\u0dd4\u0dc0\u0db1\u0dca '\u0dba\u0dd0\u0dba\u0dd2 \u0db8\u0dd4\u0dc4\u0dd4\u0daf\u0dd4 \u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca\u0d9c\u0dda  \u0d9c\u0dca\u200d\u0dbb\u0dc4\u0dab\u0dba\u0dd9\u0db1\u0dca  \u0db8\u0dd4\u0daf\u0dc0\u0dcf  \u0d9c\u0dad\u0dca \u0dbd\u0ddc\u0dbb\u0dd9\u0db1\u0dca\u0dc3\u0ddd  \u0db4\u0dd4\u0dad\u0dcf 4  \u0dba\u0dcf\u0dad\u0dca\u200d\u0dbb\u0dcf\u0dc0\u0dda  \u0dc4\u0dd2\u0db8\u0dd2\u0d9a\u0dbb\u0dd4  \u0dc6\u0dca\u200d\u0dbb\u0dd0\u0db1\u0dca\u0dc3\u0dd2\u0dc3\u0dca  \u0db8\u0dd2\u0dbd\u0dca\u0dbb\u0ddd\u0dba\u0dd2 \u0db4\u0dd9\u0dbb\u0dda\u0dbb\u0dcf   \u0db4\u0dd0\u0dc0\u0dc3\u0dd3\u0dba.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf  \u0dbb\u0da2\u0dba\u0da7  \u0dc4\u0dcf  \u0dc3\u0dd3\u0dc2\u0dd9\u0dbd\u0dca\u0dc3\u0dca \u0dbb\u0da2\u0dba\u0da7 \u0dc3\u0dca\u0dad\u0dd6\u0dad\u0dd2 \u0d9a\u0dd2\u0dbb\u0dd3\u0db8 \u0dc3\u0db3\u0dc4\u0dcf \u0d85\u0daf (\u0da2\u0db1\u0dc0\u0dcf\u0dbb\u0dd2 30 \u0dc0\u0dd0\u0db1\u0dd2\u0daf\u0dcf) \u0db4\u0dd9\u0dbb\u0dc0\u0dbb\u0dd4\u0dc0\u0dda \u0db4\u0dd0\u0dc0\u0dad\u0dd2 \u0db8\u0dcf\u0db0\u0dca\u200d\u0dba  \u0dc3\u0dcf\u0d9a\u0da0\u0dca\u0da1\u0dcf\u0dc0\u0d9a\u0da7 \u0d91\u0d9a\u0dca\u0dc0\u0dd9\u0db8\u0dd2\u0db1\u0dca \u0d94\u0dc4\u0dd4 \u0db8\u0dda\u0db6\u0dc0 \u0d9a\u0dd2\u0dba\u0dcf \u0dc3\u0dd2\u0da7\u0dd2\u0dba\u0dda\u0dba.",
    "\u0dc3\u0db8\u0dc3\u0dca\u0dad \u0dbd\u0d82\u0d9a\u0dcf  \u0db6\u0dc4\u0dd4\u0daf\u0dd2\u0db1 \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf  \u0dc4\u0dd2\u0db8\u0dd2\u0dba\u0db1\u0dca\u0d9c\u0dda \u0dc3\u0d82\u0d9c\u0db8\u0dba \u0db8\u0dda \u0db8\u0dcf\u0db0\u0dca\u200d\u0dba \u0dc4\u0db8\u0dd4\u0dc0 \u0d9a\u0dd0\u0db3\u0dc0\u0dcf  \u0dad\u0dd2\u0db6\u0dd4  \u0d85\u0dad\u0dbb  \u0d91\u0dc4\u0dd2\u0daf\u0dd3  \u0d91\u0dc4\u0dd2 \u0dbd\u0dda\u0d9a\u0db8\u0dca  \u0dbb\u0dd4\u0dc0\u0db1\u0dca \u0db4\u0dca\u200d\u0dbb\u0db1\u0dcf\u0db1\u0dca\u0daf\u0dd4 \u0db4\u0dca\u200d\u0dbb\u0d9a\u0dcf\u0dc1 \u0d9a\u0dc5\u0dda \u0db8\u0dd9\u0dc0\u0dd0\u0db1\u0dd2  \u0d85\u0dad\u0dca\u0daf\u0dd0\u0d9a\u0dd3\u0db8\u0d9a\u0dca  \u0dbd\u0dd0\u0db6\u0dd4\u0dab\u0dd4 \u0db4\u0dc5\u0db8\u0dd4 \u0d85\u0dc0\u0dc3\u0dca\u0dae\u0dcf\u0dc0 \u0db8\u0dd9\u0dba \u0db6\u0dc0\u0dba. \u0db0\u0dd3\u0dc0\u0dbb \u0daf\u0dd9\u0db4\u0dcf\u0dbb\u0dca\u0dad\u0dd4\u0db8\u0dda\u0db1\u0dca\u0dad\u0dd4\u0dc0  \u0dc4\u0dcf  \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf  \u0db1\u0dcf\u0dc0\u0dd2\u0d9a \u0dc4\u0db8\u0dd4\u0daf\u0dcf\u0dc0 \u0db8\u0dda \u0db8\u0dd9\u0dc4\u0dd9\u0dba\u0dd4\u0db8 \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0d9a\u0dd2\u0dbb\u0dd3\u0db8 \u0d91\u0d9a\u0dca \u0daf\u0dd2\u0db1\u0d9a\u0dca \u0db4\u0dca\u200d\u0dbb\u0db8\u0dcf\u0daf \u0d9a\u0dc5\u0dda  \u0db1\u0db8\u0dca \u0db8\u0dda \u0dba\u0dcf\u0dad\u0dca\u200d\u0dbb\u0dcf\u0dc0  \u0db8\u0dd4\u0dc4\u0dd4\u0daf\u0dd4 \u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca\u0d9c\u0dd9\u0db1\u0dca \u0db6\u0dda\u0dbb\u0dcf  \u0d9c\u0dd0\u0db1\u0dd3\u0db8\u0da7 \u0db1\u0ddc\u0dc4\u0dd0\u0d9a\u0dd2  \u0dc0\u0db1 \u0db6\u0dc0\u0daf \u0d94\u0dc4\u0dd4 \u0db4\u0dd0\u0dc0\u0dc3\u0dd3\u0dba.",
    "\"\u0db8\u0dda \u0dc3\u0dd2\u0daf\u0dd4\u0dc0\u0dd3\u0db8 \u0dc3\u0dd0\u0dbd\u0dc0\u0dd4\u0dab\u0dd4 \u0dc0\u0dc4\u0dcf\u0db8 \u0db8\u0db8 \u0db0\u0dd3\u0dc0\u0dbb \u0daf\u0dd9\u0db4\u0dcf\u0dbb\u0dca\u0dad\u0dd4\u0db8\u0dda\u0db1\u0dca\u0dad\u0dd4\u0dc0 \u0daf\u0dd0\u0db1\u0dd4\u0dc0\u0dad\u0dca \u0d9a\u0dc5\u0dcf.\u0dc0\u0dd2\u0dc1\u0dda\u0dc2\u0dba\u0dd9\u0db1\u0dca\u0db8  \u0db0\u0dd3\u0dc0\u0dbb \u0d85\u0db8\u0dcf\u0dad\u0dca\u200d\u0dba\u0dc0\u0dbb\u0dba\u0dcf,\u0d85\u0db8\u0dcf\u0dad\u0dca\u200d\u0dba\u0d82\u0dc1 \u0dbd\u0dda\u0d9a\u0db8\u0dca\u0dc0\u0dbb\u0dd2\u0dba, \u0db0\u0dd3\u0dc0\u0dbb \u0daf\u0dd9\u0db4\u0dcf\u0dbb\u0dca\u0dad\u0dd4\u0db8\u0dda\u0db1\u0dca\u0dad\u0dd4\u0dc0\u0dda  \u0d85\u0db0\u0dca\u200d\u0dba\u0d9a\u0dca\u0dc2\u0d9a \u0da2\u0db1\u0dbb\u0dcf\u0dbd\u0dca\u0dc0\u0dbb\u0dba\u0dcf  \u0daf\u0dd0\u0db1\u0dd4\u0dc0\u0dad\u0dca \u0d9a\u0dc5\u0dcf. \u0db8\u0dda \u0dc3\u0dd2\u0dba\u0dbd\u0dd4 \u0daf\u0dd9\u0db1\u0dcf   \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf  \u0db1\u0dcf\u0dc0\u0dd2\u0d9a \u0dc4\u0db8\u0dd4\u0daf\u0dcf\u0dc0\u0dad\u0dca \u0dc3\u0db8\u0d9c \u0d91\u0d9a\u0dad\u0dd4\u0dc0  \u0d85\u0daf\u0dcf\u0dc5 \u0db8\u0dd9\u0dc4\u0dd9\u0dba\u0dd4\u0db8 \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a  \u0d9a\u0dc5\u0dcf.\u0db8\u0dda \u0dc3\u0db3\u0dc4\u0dcf  \u0dbb\u0da7\u0dc0\u0dbd\u0dca \u0dbb\u0dd0\u0dc3\u0d9a \u0dc3\u0dc4\u0dba \u0dbd\u0dd0\u0db6\u0dd4\u0db1\u0dcf .\u0d92 \u0dc3\u0dd2\u0dba\u0dbd\u0dd4 \u0daf\u0dd9\u0db1\u0dcf\u0da7 \u0dc3\u0dca\u0dad\u0dd4\u0dad\u0dd2\u0dba \u0db4\u0dd4\u0daf \u0d9a\u0dbb\u0db1\u0dc0\u0dcf.\u201d \u0dba\u0dd0\u0dba\u0dd2 \u0d94\u0dc4\u0dd4 \u0dc3\u0db3\u0dc4\u0db1\u0dca \u0d9a\u0dc5\u0dda\u0dba.",
    "\u0db8\u0dd9\u0dc4\u0dd2\u0daf\u0dd3 \u0dc0\u0dd0\u0da9\u0dd2\u0daf\u0dd4\u0dbb\u0da7\u0dad\u0dca \u0d9a\u0dbb\u0dd4\u0dab\u0dd4 \u0daf\u0dd0\u0d9a\u0dca\u0dc0\u0dd6 \u0db8\u0dd4\u0dc4\u0dd4\u0daf\u0dd4 \u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca\u0d9c\u0dda  \u0d9c\u0dca\u200d\u0dbb\u0dc4\u0dab\u0dba\u0dd9\u0db1\u0dca  \u0db8\u0dd4\u0daf\u0dc0\u0dcf  \u0d9c\u0dad\u0dca \u0dbd\u0ddc\u0dbb\u0dd9\u0db1\u0dca\u0dc3\u0ddd   \u0db4\u0dd4\u0dad\u0dcf 4  \u0dba\u0dcf\u0dad\u0dca\u200d\u0dbb\u0dcf\u0dc0\u0dda  \u0dc4\u0dd2\u0db8\u0dd2\u0d9a\u0dbb\u0dd4  \u0dc6\u0dca\u200d\u0dbb\u0dd0\u0db1\u0dca\u0dc3\u0dd2\u0dc3\u0dca  \u0db8\u0dd2\u0dbd\u0dca\u0dbb\u0ddd\u0dba\u0dd2 \u0db4\u0dd9\u0dbb\u0dda\u0dbb\u0dcf \u0db4\u0dca\u200d\u0dbb\u0d9a\u0dcf\u0dc1 \u0d9a\u0dc5\u0dda \u0dc3\u0dd3\u0dc2\u0dd9\u0dbd\u0dca\u0dc3\u0dca \u0dbb\u0dcf\u0da2\u0dca\u200d\u0dba\u0dba\u0dd9\u0db1\u0dca \u0d85\u0dc0\u0dc1\u0dca\u200d\u0dba \u0d89\u0db1\u0dca\u0db0\u0db1 \u0d86\u0dc4\u0dcf\u0dbb \u0dc4\u0dcf  \u0d85\u0db1\u0dd9\u0d9a\u0dd4\u0dad\u0dca  \u0d85\u0dc0\u0dc1\u0dca\u200d\u0dba\u0dad\u0dcf  \u0dbd\u0db6\u0dcf  \u0d9c\u0dd0\u0db1\u0dd3\u0db8\u0dd9\u0db1\u0dca  \u0db4\u0dc3\u0dd4  \u0dad\u0db8 \u0dba\u0dcf\u0dad\u0dca\u200d\u0dbb\u0dcf\u0dc0 \u0db8\u0dd9\u0dbb\u0da7 \u0db6\u0dbd\u0dcf  \u0d9c\u0db8\u0db1\u0dca \u0d86\u0dbb\u0db8\u0dca\u0db7 \u0d9a\u0dd2\u0dbb\u0dd3\u0db8\u0da7 \u0db1\u0dd2\u0dba\u0db8\u0dd2\u0dad \u0db6\u0dc0\u0dba.",
    "\"\u0d85\u0db4\u0dd2\u0da7 \u0daf\u0dd0\u0db1\u0d9c\u0db1\u0dca\u0db1\u0da7 \u0dad\u0dd2\u0dba\u0dd9\u0db1 \u0dc0\u0dd2\u0daf\u0dd2\u0dc4\u0da7  \u0db8\u0dd4\u0dc4\u0dd4\u0daf\u0dd4 \u0db8\u0d82\u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca \u0db8\u0dda \u0dba\u0dcf\u0dad\u0dca\u200d\u0dbb\u0dcf\u0dc0 \u0db8\u0d82\u0d9a\u0ddc\u0dbd\u0dca\u0dbd \u0d9a\u0dcf\u0dbd\u0dcf  \u0dad\u0dd2\u0dba\u0dd9\u0db1\u0dca\u0db1\u0dda  \u0d85\u0db4\u0dca\u200d\u0dbb\u0dd2\u0d9a\u0dcf\u0dc0\u0da7 \u0dc0\u0dd2\u0d9a\u0dd4\u0dab\u0db1\u0dca\u0db1.\u0d91\u0dc4\u0dd9\u0db8  \u0dc0\u0dd4\u0db1\u0dcf   \u0db1\u0db8\u0dca \u0d85\u0db4\u0dda \u0db0\u0dd3\u0dc0\u0dbb\u0dba\u0db1\u0dca\u0da7 \u0db8\u0ddc\u0d9a\u0daf \u0dc0\u0dd9\u0db1\u0dca\u0db1\u0dda.\u0db8\u0d9c\u0dda  \u0db6\u0ddd\u0da7\u0dca\u0da7\u0dd4\u0dc0 \u0db8\u0d82\u0d9a\u0ddc\u0dbd\u0dca\u0dbd \u0d9a\u0daf\u0dca\u0daf\u0dd3  \u0d89\u0dbb\u0dcf\u0db1 \u0dba\u0dcf\u0dad\u0dca\u200d\u0dbb\u0dcf\u0dc0\u0da7  \u0d85\u0db8\u0dad\u0dbb\u0dc0 \u0dad\u0dc0\u0dad\u0dca \u0da9\u0dd2\u0d82\u0d9c\u0dd2 \u0db6\u0ddd\u0da7\u0dca\u0da7\u0dd4\u0dc0\u0d9a\u0dca \u0dad\u0dd2\u0db6\u0dd2\u0dbd\u0dcf  \u0dad\u0dd2\u0dba\u0dd9\u0db1\u0dc0\u0dcf.\u0d92 \u0db6\u0ddd\u0da7\u0dca\u0da7\u0dd4\u0dc0\u0dda  \u0d89\u0dbb\u0dcf\u0db1 \u0da2\u0dcf\u0dad\u0dd2\u0d9a\u0dba\u0db1\u0dca \u0dc4\u0dcf   \u0dc3\u0ddd\u0db8\u0dcf\u0dbd\u0dd2\u0dba\u0dcf\u0db1\u0dd4  \u0da2\u0dcf\u0dad\u0dd2\u0d9a\u0dba\u0db1\u0dca \u0d9a\u0dd3\u0db4 \u0daf\u0dd9\u0db1\u0dd9\u0d9a\u0dca\u0db8  \u0d89\u0daf\u0dcf\u0dbd\u0dcf  \u0dad\u0dd2\u0dba\u0db1\u0dc0\u0dcf.\u0db4\u0dc3\u0dca\u0dc3\u0dda \u0d94\u0dc0\u0dd4\u0db1\u0dca \u0db8\u0d9c\u0dda \u0dba\u0dcf\u0dad\u0dca\u200d\u0dbb\u0dcf\u0dc0\u0dda \u0dad\u0dd2\u0db6\u0dd4\u0dab\u0dd4  \u0d85\u0dc4\u0dcf\u0dbb \u0db7\u0dcf\u0d9c\u0dba\u0d9a\u0dca\u0db8  \u0d92 \u0db6\u0ddd\u0da7\u0dca\u0da7\u0dd4\u0dc0\u0da7  \u0daf\u0dd3\u0dbd\u0dcf  \u0dad\u0dd2\u0dba\u0db1\u0dc0\u0dcf.\u0d85\u0db4\u0dda \u0db0\u0dd3\u0dc0\u0dbb\u0dba\u0ddd \u0d85\u0daf (\u0da2\u0db1\u0dc0\u0dcf\u0dbb\u0dd2 30 \u0dc0\u0dd0\u0db1\u0dd2\u0daf\u0dcf) \u0d8b\u0daf\u0dda  \u0db4\u0dd0\u0dba\u0d9a\u0dca \u0dc0\u0dd2\u0dad\u0dbb \u0db8\u0dcf\u0dad\u0dca \u0d91\u0d9a\u0dca\u0d9a \u0d9a\u0dad\u0dcf  \u0d9a\u0dc5\u0dcf . \u0d92 \u0d85\u0dba \u0dc4\u0ddc\u0db3 \u0dc1\u0dbb\u0dd2\u0dbb \u0dc3\u0dde\u0d9b\u0dca\u200d\u0dba \u0dad\u0dad\u0dca\u0dad\u0dca\u0dc0\u0dba\u0d9a\u0dd2\u0db1\u0dca \u0db4\u0dc3\u0dd4 \u0dc0\u0dd9\u0db1\u0dc0\u0dcf.\u0db8\u0dd4\u0dbd\u0dca\u0db8  \u0d85\u0dc0\u0dc3\u0dca\u0dae\u0dcf\u0dc0\u0dda \u0d85\u0db4\u0dda  \u0dc3\u0dca\u0d9a\u0dd2\u0db4\u0dbb\u0dca \u0da7 \u0db4\u0dc4\u0dbb \u0daf\u0dd3\u0db8\u0d9a\u0dca \u0d9a\u0dbb\u0dbd\u0dcf  \u0dad\u0dd2\u0dba\u0db1\u0dc0\u0dcf.\u0db1\u0db8\u0dd4\u0dad\u0dca \u0db4\u0dc3\u0dd4\u0dc0  \u0d8b\u0dba\u0dcf\u0d9c\u0dd9\u0db1 \u0d9a\u0db1\u0dca\u0db1 \u0daf\u0dd3\u0dbd\u0dcf  \u0dad\u0dd2\u0db6\u0dd9\u0db1\u0dc0\u0dcf.\u0dad\u0dc0\u0dad\u0dca \u0d9a\u0dbb\u0dd4\u0dab\u0dd4 \u0dad\u0dd2\u0db6\u0dd9\u0db1\u0dc0\u0dcf  \u0db8\u0dcf\u0db0\u0dca\u200d\u0dba\u0da7  \u0d85\u0db1\u0dcf\u0dc0\u0dbb\u0dab\u0dba \u0d9a\u0dbb\u0db1\u0dca\u0db1  \u0db6\u0dd0\u0dbb\u0dd2.\u201d \u0d94\u0dc4\u0dd4 \u0db4\u0dd0\u0dc0\u0dc3\u0dd3\u0dba.",
    "\u201c\u0db8\u0dda \u0dc3\u0dd2\u0db8\u0dcf\u0dc0\u0dda  \u0d85\u0db4\u0dda \u0dba\u0dcf\u0dad\u0dca\u200d\u0dbb\u0dcf \u0db4\u0db1\u0dca\u0dc3\u0dd2\u0dba\u0dba\u0d9a\u0da7  \u0d86\u0dc3\u0db1\u0dca\u0db1 \u0db4\u0dca\u200d\u0dbb\u0db8\u0dcf\u0dab\u0dba\u0d9a\u0dca \u0dad\u0dd2\u0db6\u0dd9\u0db1\u0dc0\u0dcf.\u0db8\u0dda \u0dc3\u0dd2\u0dba\u0dbd\u0dca\u0dbd \u0d85\u0db1\u0dcf\u0dbb\u0d9a\u0dca\u0dc2\u0dd2\u0dad\u0dba\u0dd2 \u0db8\u0dda \u0db1\u0dd2\u0dc3\u0dcf \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0dbb\u0da2\u0dba\u0dd9\u0db1\u0dca \u0dc4\u0dcf \u0db0\u0dd3\u0dc0\u0dbb \u0daf\u0dd9\u0db4\u0dcf\u0dbb\u0dca\u0dad\u0dd4\u0db8\u0dda\u0db1\u0dca\u0dad\u0dd4\u0dc0\u0dd9\u0db1\u0dca  \u0db8\u0dda \u0dc3\u0daf\u0dc4\u0dcf \u0dc0\u0dd0\u0da9\u0db4\u0dd2\u0dc5\u0dd2\u0dc0\u0dd9\u0dbd\u0d9a\u0dca \u0d85\u0dc0\u0dc1\u0dca\u200d\u0dba\u0dba\u0dd2.'\u0db8\u0dda \u0db8\u0dcf\u0db0\u0dca\u200d\u0dba \u0dc4\u0db8\u0dd4\u0dc0\u0da7 \u0d91\u0d9a\u0dca\u0dc0\u0dd6 \u0dc0\u0dd9\u0db1\u0dca\u0db1\u0db4\u0dca\u0db4\u0dd4\u0dc0 \u0db6\u0dc4\u0dd4\u0daf\u0dd2\u0db1 \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf \u0dc4\u0dd2\u0db8\u0dd2\u0dba\u0db1\u0dca\u0d9c\u0dda \u0dc3\u0d82\u0d9c\u0db8\u0dba\u0dda \u0dc3\u0db7\u0dcf\u0db4\u0dad\u0dd2 \u0db1\u0dd2\u0db8\u0dbd\u0dca \u0dbb\u0db1\u0dca\u0da2\u0db1\u0dca \u0db4\u0dd0\u0dc0\u0dc3\u0dd3\u0dba",
    "\u0d85\u0dbb\u0dcf\u0db6\u0dd2 \u0db8\u0dd4\u0dc4\u0dd4\u0daf\u0dda\u0daf\u0dd3 \u0db4\u0dd0\u0dc4\u0dd0\u0dbb \u0d9c\u0dd0\u0db1\u0dd3\u0db8\u0da7 \u0dbd\u0d9a\u0dca\u0dc0\u0dd6 \u2018\u0dbd\u0ddc\u0dbb\u0dd9\u0db1\u0dca\u0dc3\u0ddd  \u0db4\u0dd4\u0dad\u0dcf 4\u2019 \u0dba\u0dcf\u0dad\u0dca\u200d\u0dbb\u0dcf\u0dc0 \u0dc3\u0dc4 \u0dc1\u0dca\u200d\u0dbb\u0dd3 \u0dbd\u0dcf\u0d82\u0d9a\u0dd2\u0d9a \u0db0\u0dd3\u0dc0\u0dbb\u0dba\u0dd2\u0db1\u0dca 6 \u0daf\u0dd9\u0db1\u0dcf \u0db1\u0dd2\u0dbb\u0dd4\u0db4\u0daf\u0dca\u200d\u0dbb\u0dd2\u0dad\u0dc0 \u0db6\u0dda\u0dbb\u0dcf \u0d9c\u0dd9\u0db1 \u0d87\u0dad\u0dd0\u0dba\u0dd2 \u0dba\u0dcf\u0dad\u0dca\u200d\u0dbb\u0dcf\u0dc0\u0dda \u0dc4\u0dd2\u0db8\u0dd2\u0d9a\u0dbb\u0dd4 \u0dc0\u0db1 \u0dc6\u0dca\u200d\u0dbb\u0dd0\u0db1\u0dca\u0dc3\u0dd2\u0dc3\u0dca  \u0db8\u0dd2\u0dbd\u0dca\u0dbb\u0ddd\u0dba\u0dd2 \u0db4\u0dd9\u0dbb\u0dda\u0dbb\u0dcf (2024 \u0da2\u0db1\u0dc0\u0dcf\u0dbb\u0dd2  29 \u0dc0\u0dd0\u0db1\u0dd2\u0daf\u0dcf \u0daf\u0d9a\u0dca\u0dc0\u0dcf) \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc0\u0dd9\u0dad \u0db4\u0dd0\u0dc0\u0dc3\u0dd3\u0dba.",
    "\u0d94\u0dc4\u0dd4 \u0d9a\u0dd2\u0dba\u0dcf \u0dc3\u0dd2\u0da7\u0dd2\u0dba\u0dda \u0dc3\u0dd3\u0dc2\u0dd9\u0dbd\u0dca\u0dc3\u0dca \u0d86\u0dbb\u0d9a\u0dca\u0dc2\u0d9a \u0d85\u0d82\u0dc1 \u0dc0\u0dd2\u0dc3\u0dd2\u0db1\u0dca \u0dba\u0dcf\u0dad\u0dca\u200d\u0dbb\u0dcf\u0dc0 \u0dc3\u0dc4 \u0db0\u0dd3\u0dc0\u0dbb\u0dba\u0dd2\u0db1\u0dca \u0db4\u0dd2\u0dbb\u0dd2\u0dc3 \u0db6\u0dda\u0dbb\u0dcf \u0d9c\u0dd9\u0db1 \u0d87\u0dad\u0dd2 \u0db6\u0dc0\u0dba.",
    "\u0db0\u0dd3\u0dc0\u0dbb \u0d85\u0db0\u0dca\u200d\u0dba\u0d9a\u0dca\u0dc2 \u0da2\u0db1\u0dbb\u0dcf\u0dbd\u0dca\u0dc0\u0dbb\u0dba\u0dcf \u0dc0\u0dd2\u0dc3\u0dd2\u0db1\u0dca \u0dad\u0db8\u0db1\u0dca\u0da7 \u0d92\u0db6\u0dc0 \u0daf\u0dd0\u0db1\u0dd4\u0db8\u0dca \u0daf\u0dd4\u0db1\u0dca \u0db6\u0dc0\u0daf \u0d94\u0dc4\u0dd4 \u0d9a\u0dd2\u0dba\u0dcf \u0dc3\u0dd2\u0da7\u0dd2\u0dba\u0dda\u0dba.",
    "\u2018\u0dbd\u0ddc\u0dbb\u0dd9\u0db1\u0dca\u0dc3\u0ddd  \u0db4\u0dd4\u0dad\u0dcf 4\u2019 \u0dc4\u0dd2\u0db8\u0dd2\u0d9a\u0dbb\u0dd4 \u0db4\u0dd0\u0dc0\u0dc3\u0dd4\u0dc0\u0dda \u0dba\u0dcf\u0dad\u0dca\u200d\u0dbb\u0dcf\u0dc0\u0dda \u0dc3\u0dd2\u0da7\u0dd2 \u0dc3\u0dd2\u0da7\u0dd2\u0db1 \u0d9a\u0dcf\u0dbb\u0dca\u0dba \u0db8\u0dab\u0dca\u0da9\u0dbd \u0dc3\u0db8\u0dcf\u0da2\u0dd2\u0d9a\u0dba\u0dd2\u0db1\u0dca \u0dc3\u0db8\u0d9c  \u0dad\u0db8\u0db1\u0dca \u0d9a\u0dad\u0dcf \u0d9a\u0dc5 \u0db6\u0dc0\u0dba.",
    "\u0d94\u0dc0\u0dd4\u0db1\u0dca \u0dc3\u0dd4\u0dc0\u0dd9\u0db1\u0dca \u0db4\u0dc3\u0dd4\u0dc0\u0db1 \u0db6\u0dc0\u0dad\u0dca \u0dba\u0dcf\u0dad\u0dca\u200d\u0dbb\u0dcf\u0dc0 \u0dc3\u0dd3\u0dc2\u0dd9\u0dbd\u0dca\u0dc3\u0dca \u0dc0\u0dd9\u0dad \u0dbb\u0dd0\u0d9c\u0dd9\u0db1 \u0dba\u0db8\u0dd2\u0db1\u0dca \u0d87\u0dad\u0dd2 \u0db6\u0dc0\u0dad\u0dca \u0d94\u0dc4\u0dd4 \u0dc3\u0db3\u0dc4\u0db1\u0dca \u0d9a\u0dc5\u0dda\u0dba.",
    "\u0d85\u0dbb\u0dcf\u0db6\u0dd2 \u0db8\u0dd4\u0dc4\u0dd4\u0daf\u0dda\u0daf\u0dd3 \u0db8\u0dd4\u0dc4\u0dd4\u0daf\u0dd4 \u0db8\u0d82\u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca\u0d9c\u0dda \u0d9c\u0dca\u200d\u0dbb\u0dc4\u0dab\u0dba\u0da7 \u0db4\u0dad\u0dca \u0dbd\u0ddc\u0dbb\u0dd9\u0db1\u0dca\u0dc3\u0ddd \u0db4\u0dd4\u0dad\u0dcf IV \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf\u0dc0\u0dda \u0dc3\u0dd2\u0da7\u0dd2 \u0db0\u0dd3\u0dc0\u0dbb\u0dba\u0dd2\u0db1\u0dca \u0db4\u0dd2\u0dbb\u0dd2\u0dc3 \u0dad\u0db8 \u0dc3\u0db8\u0dca\u0db6\u0db1\u0dca\u0db0\u0dd3\u0d9a\u0dbb\u0dab\u0dba\u0dd9\u0db1\u0dca \u0db8\u0dd4\u0daf\u0dc0\u0dcf \u0d9c\u0dad\u0dca \u0db6\u0dc0 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db1\u0dcf\u0dc0\u0dd2\u0d9a \u0dc4\u0db8\u0dd4\u0daf\u0dcf\u0dc0 \u0db4\u0dc0\u0dc3\u0dba\u0dd2.",
    "\u0db1\u0dcf\u0dc0\u0dd2\u0d9a \u0dc4\u0db8\u0dd4\u0daf\u0dcf\u0dc0 \u0db1\u0dd2\u0dc0\u0dda\u0daf\u0db1\u0dba \u0d9a\u0dc5\u0dda, \u0d85\u0dbb\u0dcf\u0db6\u0dd2 \u0db8\u0dd4\u0dc4\u0dd4\u0daf\u0dda \u0db0\u0dd3\u0dc0\u0dbb \u0d9a\u0da7\u0dba\u0dd4\u0dad\u0dd4 \u0dc3\u0dd2\u0daf\u0dd4\u0d9a\u0dbb\u0db8\u0dd2\u0db1\u0dca \u0dc3\u0dd2\u0da7\u0dd2\u0dba\u0daf\u0dd3 \u0db8\u0dd4\u0dc4\u0dd4\u0daf\u0dd4 \u0db8\u0d82\u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca\u0d9c\u0dda \u0d9c\u0dca\u200d\u0dbb\u0dc4\u0dab\u0dba\u0da7 \u0db4\u0dad\u0dca \u0dbd\u0ddc\u0dbb\u0dd9\u0db1\u0dca\u0dc3\u0ddd \u0db4\u0dd4\u0dad\u0dcf IV \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf\u0dc0\u0dda \u0dc3\u0dd2\u0da7\u0dd2 \u0db0\u0dd3\u0dc0\u0dbb\u0dba\u0dd2\u0db1\u0dca \u0db4\u0dd2\u0dbb\u0dd2\u0dc3 \u0db8\u0dd4\u0daf\u0dc0\u0dcf \u0d9c\u0dd0\u0db1\u0dd3\u0db8 \u0dc3\u0db3\u0dc4\u0dcf \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db1\u0dcf\u0dc0\u0dd2\u0d9a \u0dc4\u0db8\u0dd4\u0daf\u0dcf\u0dc0, \u0d9a\u0dbd\u0dcf\u0db4\u0dd3\u0dba \u0dc3\u0dd9\u0dc0\u0dd3\u0db8\u0dca \u0dc4\u0dcf \u0db8\u0dd4\u0daf\u0dc0\u0dcf\u0d9c\u0dd0\u0db1\u0dd3\u0db8\u0dca \u0dc3\u0db8\u0dca\u0db6\u0db1\u0dca\u0db0\u0dd3\u0d9a\u0dbb\u0dab \u0db8\u0db0\u0dca\u200d\u0dba\u0dc3\u0dca\u0dae\u0dcf\u0db1 \u0dc3\u0db8\u0d9f \u0d91\u0d9a\u0dca\u0dc0 \u0dc3\u0dd2\u0daf\u0dd4\u0d9a\u0dc5 \u0d92\u0d9a\u0dcf\u0db6\u0daf\u0dca\u0db0 \u0db8\u0dd9\u0dc4\u0dd9\u0dba\u0dd4\u0db8\u0d9a \u0db4\u0dca\u200d\u0dbb\u0dad\u0dd2\u0db5\u0dbd\u0dba\u0d9a\u0dca \u0dc0\u0dc1\u0dba\u0dd9\u0db1\u0dca, \u0dc3\u0dd3\u0dc2\u0dd9\u0dbd\u0dca\u0dc3\u0dca \u0dc0\u0dd9\u0dbb\u0dc5\u0dcf\u0dbb\u0d9a\u0dca\u200d\u0dc2\u0d9a \u0db6\u0dbd\u0d9a\u0dcf\u0dba \u0dc0\u0dd2\u0dc3\u0dd2\u0db1\u0dca \u0dbd\u0ddc\u0dbb\u0dd9\u0db1\u0dca\u0dc3\u0ddd \u0db4\u0dd4\u0dad\u0dcf IV \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf\u0dc0\u0dda \u0dc3\u0dd2\u0da7\u0dd2 \u0db0\u0dd3\u0dc0\u0dbb\u0dba\u0dd2\u0db1\u0dca \u0dc4\u0dba \u0daf\u0dd9\u0db1\u0dcf (06)  (2024 \u0da2\u0db1\u0dc0\u0dcf\u0dbb\u0dd2 29) \u0db8\u0dd4\u0dc4\u0dd4\u0daf\u0dd4 \u0db8\u0d82\u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca\u0d9c\u0dda \u0d9c\u0dca\u200d\u0dbb\u0dc4\u0dab\u0dba\u0dd9\u0db1\u0dca \u0db1\u0dd2\u0dbb\u0dd4\u0db4\u0daf\u0dca\u200d\u0dbb\u0dd2\u0dad\u0dc0 \u0db8\u0dd4\u0daf\u0dc0\u0dcf \u0d9c\u0dd0\u0db1\u0dd3\u0db8\u0da7 \u0dc3\u0db8\u0dad\u0dca\u0dc0\u0dd6 \u0db6\u0dc0\u0dba.",
    "\u0db1\u0dcf\u0dc0\u0dd2\u0d9a \u0dc4\u0db8\u0dd4\u0daf\u0dcf\u0dc0, \u0db8\u0dd9\u0db8 \u0dc3\u0dd2\u0daf\u0dca\u0db0\u0dd2\u0dba \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0dc3\u0dd3\u0dc2\u0dd9\u0dbd\u0dca\u0dc3\u0dca \u0dc3\u0db8\u0dd4\u0daf\u0dca\u200d\u0dbb\u0dd3\u0dba \u0dc3\u0dd9\u0dc0\u0dd3\u0db8\u0dca \u0dc3\u0dc4 \u0db8\u0dd4\u0daf\u0dc0\u0dcf\u0d9c\u0dd0\u0db1\u0dd3\u0db8\u0dca \u0dc3\u0db8\u0dca\u0db6\u0db1\u0dca\u0db0\u0dd3\u0d9a\u0dbb\u0dab \u0db8\u0db0\u0dca\u200d\u0dba\u0dc3\u0dca\u0dae\u0dcf\u0db1\u0dba \u0d87\u0dad\u0dd4\u0dc5\u0dd4 \u0d9a\u0dbd\u0dcf\u0db4\u0dd3\u0dba \u0dc3\u0dd9\u0dc0\u0dd3\u0db8\u0dca \u0dc3\u0dc4 \u0db8\u0dd4\u0daf\u0dc0\u0dcf \u0d9c\u0dd0\u0db1\u0dd3\u0db8\u0dca \u0db8\u0db0\u0dca\u200d\u0dba\u0dc3\u0dca\u0dae\u0dcf\u0db1 \u0daf\u0dd0\u0db1\u0dd4\u0dc0\u0dad\u0dca \u0d9a\u0dbb \u0d92\u0d9a\u0dcf\u0db6\u0daf\u0dca\u0db0 \u0db8\u0dd4\u0daf\u0dc0\u0dcf \u0d9c\u0dd0\u0db1\u0dd3\u0db8\u0dda \u0db8\u0dd9\u0dc4\u0dd9\u0dba\u0dd4\u0db8\u0d9a\u0dca \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0d9a\u0dbb \u0d87\u0dad.",
    "\u0d91\u0dc4\u0dd2\u0daf\u0dd3, \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db1\u0dcf\u0dc0\u0dd2\u0d9a \u0dc4\u0db8\u0dd4\u0daf\u0dcf\u0dc0 \u0dc0\u0dd2\u0dc3\u0dd2\u0db1\u0dca \u0d85\u0dbb\u0dcf\u0db6\u0dd2 \u0db8\u0dd4\u0dc4\u0dd4\u0daf\u0dd4 \u0db4\u0dca\u200d\u0dbb\u0daf\u0dda\u0dc1\u0dba\u0dda \u0db8\u0dd4\u0dc4\u0dd4\u0daf\u0dd4 \u0db8\u0d82\u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca \u0db8\u0dd0\u0da9\u0db4\u0dd0\u0dc0\u0dd0\u0dad\u0dca\u0dc0\u0dd3\u0db8\u0dda \u0db8\u0dd9\u0dc4\u0dd9\u0dba\u0dd4\u0db8\u0dca (Anti-Piracy Operations) \u0dc3\u0dd2\u0daf\u0dd4\u0d9a\u0dbb\u0db1\u0dd4 \u0dbd\u0db6\u0db1 \u0d92\u0d9a\u0dcf\u0db6\u0daf\u0dca\u0db0 \u0dc3\u0db8\u0dd4\u0daf\u0dca\u200d\u0dbb\u0dd3\u0dba \u0db6\u0dbd\u0d9a\u0dcf\u0dba (Combine Maritime Force \u2013 CMF) \u0dc3\u0dc4 \u0d9a\u0dbd\u0dcf\u0db4\u0dd3\u0dba \u0db1\u0dcf\u0dc0\u0dd2\u0d9a \u0dc4\u0db8\u0dd4\u0daf\u0dcf\u0dc0\u0db1\u0dca \u0dc0\u0dd9\u0dad\u0dd2\u0db1\u0dca \u0db8\u0dd4\u0dc4\u0dd4\u0daf\u0dd4 \u0db8\u0d82\u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca\u0d9c\u0dda \u0d9c\u0dca\u200d\u0dbb\u0dc4\u0dab\u0dba\u0dd9\u0db1\u0dca \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf\u0dc0 \u0db8\u0dd4\u0daf\u0dc0\u0dcf \u0d9c\u0dd0\u0db1\u0dd3\u0db8 \u0dc3\u0db3\u0dc4\u0dcf \u0dc3\u0dc4\u0dba \u0dbd\u0db6\u0dcf\u0daf\u0dd9\u0db1 \u0dbd\u0dd9\u0dc3 \u0daf\u0dd0\u0db1\u0dd4\u0dc0\u0dad\u0dca \u0d9a\u0dbb \u0d87\u0dad.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db1\u0dcf\u0dc0\u0dd2\u0d9a \u0dc4\u0db8\u0dd4\u0daf\u0dcf\u0dc0 \u0dad\u0ddc\u0dbb\u0dad\u0dd4\u0dbb\u0dd4 \u0dc4\u0dd4\u0dc0\u0db8\u0dcf\u0dbb\u0dd4 \u0d9a\u0dbb\u0d9c\u0db1\u0dd2\u0db8\u0dd2\u0db1\u0dca \u0dc3\u0dcf\u0db8\u0dd6\u0dc4\u0dd2\u0d9a\u0dc0 \u0dc3\u0dd2\u0daf\u0dd4\u0d9a\u0dbd \u0db8\u0dd9\u0db8 \u0db8\u0dd9\u0dc4\u0dd9\u0dba\u0dd4\u0db8\u0dd9\u0dc4\u0dd2 \u0db4\u0dca\u200d\u0dbb\u0dad\u0dd2\u0db5\u0dbd\u0dba\u0d9a\u0dca \u0dbd\u0dd9\u0dc3, \u0dc3\u0dd3\u0dc2\u0dd9\u0dbd\u0dca\u0dc3\u0dca \u0d86\u0dbb\u0d9a\u0dca\u200d\u0dc2\u0d9a \u0db6\u0dbd\u0d9a\u0dcf\u0dba (Seychelles Defence Forces) \u0dc0\u0dd2\u0dc3\u0dd2\u0db1\u0dca \u0d91\u0dbb\u0da7 \u0dc0\u0dd9\u0dbb\u0dc5\u0dcf\u0dbb\u0d9a\u0dca\u200d\u0dc2\u0d9a \u0db6\u0dbd\u0d9a\u0dcf\u0dba\u0da7 \u0d85\u0dba\u0dad\u0dca \u201cTOPAZ\u201d \u0db1\u0db8\u0dd0\u0dad\u0dd2 \u0dc0\u0dd9\u0dbb\u0dc5\u0dcf\u0dbb\u0d9a\u0dca\u200d\u0dc2\u0d9a \u0db8\u0dd4\u0dbb \u0dc3\u0d82\u0da0\u0dcf\u0dbb\u0d9a \u0db1\u0dde\u0d9a\u0dcf\u0dc0, \u0d91\u0dbb\u0da7 \u0db4\u0dca\u200d\u0dbb\u0db0\u0dcf\u0db1 \u0daf\u0dd6\u0db4\u0dad \u0dc0\u0db1 \u201c\u0db8\u0dcf\u0dc4\u0dda\u201d \u0daf\u0dd6\u0db4\u0dad\u0dda \u0dc3\u0dd2\u0da7 \u0db1\u0dcf\u0dc0\u0dd2\u0d9a \u0dc3\u0dd0\u0dad\u0db4\u0dd4\u0db8\u0dca 230\u0d9a\u0dca \u0daf\u0dd4\u0dbb\u0dd2\u0db1\u0dca \u0db4\u0dd2\u0dc4\u0dd2\u0da7\u0dd2 \u0d91\u0dbb\u0da7 \u0d85\u0db1\u0db1\u0dca\u200d\u0dba \u0d86\u0dbb\u0dca\u0dae\u0dd2\u0d9a \u0d9a\u0dbd\u0dcf\u0db4\u0dba\u0da7 \u0d85\u0dba\u0dad\u0dca \u0db8\u0dd4\u0dc4\u0dd4\u0daf\u0dd4 \u0db4\u0dca\u200d\u0dbb\u0daf\u0dda\u0dc1\u0dba \u0dc0\u0dd9\u0dad \u0dba\u0ddc\u0db8\u0dd4 \u0d9a\u0dbb \u0dad\u0dd2\u0db6\u0dda.",
    "\u0d92 \u0d85\u0db1\u0dd4\u0dc0, \u0d85\u0daf \u0daf\u0dd2\u0db1 (2024 \u0da2\u0db1\u0dc0\u0dcf\u0dbb\u0dd2 29) \u0d91\u0db8 \u0db8\u0dd4\u0dc4\u0dd4\u0daf\u0dd4 \u0db4\u0dca\u200d\u0dbb\u0daf\u0dda\u0dc1\u0dba\u0dda \u0db8\u0dd4\u0dc4\u0dd4\u0daf\u0dd4 \u0db8\u0d82\u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca\u0d9c\u0dda \u0d9c\u0dca\u200d\u0dbb\u0dc4\u0dab\u0dba\u0dda \u0dad\u0dd2\u0db6\u0dd6 \u0dbd\u0ddc\u0dbb\u0dd9\u0db1\u0dca\u0dc3\u0ddd \u0db4\u0dd4\u0dad\u0dcf IV \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf\u0dc0 \u0db8\u0dd4\u0dc4\u0dd4\u0daf\u0dd4 \u0db8\u0d82\u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca\u0d9c\u0dda \u0dad\u0dd2\u0daf\u0dd9\u0db1\u0dd9\u0d9a\u0dd4 (03) \u0dc3\u0db8\u0d9f\u0dd2\u0db1\u0dca \u0dc3\u0dd3\u0dc2\u0dd9\u0dbd\u0dca\u0dc3\u0dca   \u0dc0\u0dd9\u0dbb\u0dc5\u0dcf\u0dbb\u0d9a\u0dca\u200d\u0dc2\u0d9a \u0db6\u0dbd\u0d9a\u0dcf\u0dba\u0dda \u201cTOPAZ\u201d \u0dc0\u0dd9\u0dbb\u0dc5\u0dcf\u0dbb\u0d9a\u0dca\u200d\u0dc2\u0d9a \u0db1\u0dde\u0d9a\u0dcf\u0dc0 \u0db8\u0d9f\u0dd2\u0db1\u0dca \u0d85\u0dad\u0dca\u0d85\u0da9\u0d82\u0d9c\u0dd4\u0dc0\u0da7 \u0d9c\u0dd9\u0db1 \u0db8\u0dd4\u0dc4\u0dd4\u0daf\u0dd4 \u0db8\u0d82\u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca\u0d9c\u0dda \u0d9c\u0dca\u200d\u0dbb\u0dc4\u0dab\u0dba\u0dda \u0dc3\u0dd2\u0da7\u0dd2 \u0db8\u0dd9\u0dbb\u0da7 \u0db0\u0dd3\u0dc0\u0dbb\u0dba\u0dd2\u0db1\u0dca \u0dc4\u0dba (06) \u0daf\u0dd9\u0db1\u0dcf \u0db8\u0dd9\u0dbd\u0dd9\u0dc3 \u0db1\u0dd2\u0dbb\u0dd4\u0db4\u0daf\u0dca\u200d\u0dbb\u0dd2\u0dad\u0dc0 \u0db6\u0dda\u0dbb\u0dcf\u0d9c\u0dd0\u0db1\u0dd3\u0db8\u0da7 \u0d9a\u0da7\u0dba\u0dd4\u0dad\u0dd4 \u0d9a\u0dbb \u0d87\u0dad\u0dd0\u0dba\u0dd2 \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf \u0db1\u0dcf\u0dc0\u0dd2\u0d9a \u0dc4\u0db8\u0dd4\u0daf\u0dcf\u0dc0 \u0dc3\u0db3\u0dc4\u0db1\u0dca \u0d9a\u0dc5\u0dda\u0dba.",
    "\u0db8\u0dda\u0dc0\u0db1 \u0dc0\u0dd2\u0da7 \u201cTOPAZ\u201d\u0db1\u0dde\u0d9a\u0dcf\u0dc0 \u0db8\u0d9f\u0dd2\u0db1\u0dca \u0db8\u0dd4\u0dc4\u0dd4\u0daf\u0dd4 \u0db8\u0d82\u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca\u0d9c\u0dda \u0d9c\u0dca\u200d\u0dbb\u0dc4\u0dab\u0dba\u0dd9\u0db1\u0dca \u0db8\u0dd4\u0daf\u0dc0\u0dcf \u0d9c\u0dad\u0dca \u0db0\u0dd3\u0dc0\u0dbb\u0dba\u0dd2\u0db1\u0dca \u0dc4\u0dba \u0daf\u0dd9\u0db1\u0dcf (06) \u0dc3\u0dd3\u0dc2\u0dd9\u0dbd\u0dca\u0dc3\u0dca \u0dbb\u0dcf\u0da2\u0dca\u200d\u0dba\u0dba\u0dda \u0dc0\u0dd2\u0d9a\u0dca\u0da7\u0ddd\u0dbb\u0dd2\u0dba\u0dcf \u0dc0\u0dbb\u0dcf\u0dba \u0dc0\u0dd9\u0dad \u0dbb\u0dd0\u0d9c\u0dd9\u0db1 \u0dba\u0db8\u0dd2\u0db1\u0dca \u0db4\u0dc0\u0dad\u0dd2\u0dba\u0dd2.",
    "\u2018\u0dbd\u0ddc\u0dbb\u0dd9\u0db1\u0dca\u0dc3\u0ddd  \u0db4\u0dd4\u0dad\u0dcf 4\u2019 \u0db6\u0dc4\u0dd4\u0daf\u0dd2\u0db1 \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf\u0dc0 \u0dc3\u0db8\u0d9c  \u0dc1\u0dca\u200d\u0dbb\u0dd3 \u0dbd\u0d82\u0d9a\u0dd2\u0d9a \u0db0\u0dd3\u0dc0\u0dbb\u0dba\u0db1\u0dca  \u0dc4\u0dba\u0daf\u0dd9\u0db1\u0dd9\u0d9a\u0dd4  \u0db4\u0dc3\u0dd4\u0d9c\u0dd2\u0dba 27 \u0dc0\u0dd0\u0db1\u0dd2 \u0daf\u0dd2\u0db1 \u0daf\u0dc4\u0dc0\u0dbd\u0dca \u0db4\u0dd0\u0dc4\u0dd0\u0dbb \u0d9c\u0dd0\u0db1\u0dd3\u0db8\u0da7 \u0dbd\u0d9a\u0dca\u0dc0\u0dd2\u0dba.",
    "\u0d89\u0dbb\u0dcf\u0db1\u0dba\u0da7 \u0d85\u0dba\u0dad\u0dca \u0d85\u0da9\u0dd2 \u0dc4\u0dd0\u0da7\u0d9a\u0dca \u0db4\u0db8\u0dab \u0daf\u0dd2\u0d9c \u0dba\u0dcf\u0dad\u0dca\u200d\u0dbb\u0dcf\u0dc0\u0d9a\u0dd2\u0db1\u0dca \u0db4\u0dd0\u0db8\u0dd2\u0dab\u0dd2 \u0dad\u0dd2\u0daf\u0dd9\u0db1\u0dd9\u0d9a\u0dd4 \u0db8\u0dda \u0d9a\u0ddc\u0dbd\u0dca\u0dbd\u0dba \u0dc3\u0dd2\u0daf\u0dd4 \u0d9a\u0dbb \u0d87\u0dad\u0dd2 \u0db6\u0dc0 \u0daf\u0dd0\u0db1\u0dd4\u0db8\u0dca \u0daf\u0dd4\u0db1\u0dca \u0db6\u0dc0 \u2018\u0dbd\u0ddc\u0dbb\u0dd9\u0db1\u0dca\u0dc3\u0ddd  4\u2019 \u0db6\u0dc4\u0dd4\u0daf\u0dd2\u0db1 \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf\u0dc0\u0dda  \u0dc4\u0dd2\u0db8\u0dd2\u0d9a\u0dbb\u0dd4 \u0dc6\u0dca\u200d\u0dbb\u0dd0\u0db1\u0dca\u0dc3\u0dd2\u0dc3\u0dca  \u0db8\u0dd2\u0dbd\u0dca\u0dbb\u0ddd\u0dba\u0dd2 \u0db4\u0dd9\u0dbb\u0dda\u0dbb\u0dcf \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc0\u0dd9\u0dad \u0db4\u0dd0\u0dc0\u0dc3\u0dd3\u0dba.",
    "\u0da2\u0db1\u0dc0\u0dcf\u0dbb\u0dd2 12 \u0dc0\u0dd0\u0db1\u0dd2\u0daf\u0dcf \u0db8\u0dd9\u0db8 \u0dba\u0dcf\u0dad\u0dca\u200d\u0dbb\u0dcf\u0dc0 \u0db8\u0dd4\u0dc4\u0dd4\u0daf\u0dd4 \u0d9c\u0ddc\u0dc3\u0dca \u0d87\u0dad\u0dca\u0dad\u0dda \u0daf\u0dd2\u0d9a\u0dca\u0d95\u0dc0\u0dd2\u0da7 \u0db0\u0dd3\u0dc0\u0dbb \u0dc0\u0dbb\u0dcf\u0dba\u0dd9\u0db1\u0dd2.",
    "\"\u0d85\u0da9\u0dd2 \u0dc4\u0dd0\u0da7\u0d9a\u0dca \u0dc0\u0dd2\u0dad\u0dbb \u0daf\u0dd2\u0d9c \u0d89\u0dbb\u0dcf\u0db1\u0dba\u0da7 \u0d85\u0dba\u0dd2\u0dad\u0dd2 \u0dba\u0dcf\u0dad\u0dca\u200d\u0dbb\u0dcf\u0dc0\u0d9a\u0dd2\u0db1\u0dca \u0d87\u0dc0\u0dd2\u0dbd\u0dca\u0dbd\u0dcf  \u0dad\u0db8\u0dba\u0dd2 \u0db8\u0d9c\u0dda \u0db6\u0dc4\u0dd4\u0daf\u0dd2\u0db1 \u0db0\u0dd3\u0dc0\u0dbb  \u0dba\u0dcf\u0dad\u0dca\u200d\u0dbb\u0dcf\u0dc0  \u0d9a\u0ddc\u0dbd\u0dca\u0dbd  \u0d9a\u0dbd\u0dcf   \u0dad\u0dd2\u0dba\u0dd9\u0db1\u0dca\u0db1\u0dda.\u0db8\u0d9c\u0dda \u0dba\u0dcf\u0dad\u0dca\u200d\u0dbb\u0dcf\u0dc0\u0dd9\u0db1\u0dca  \u0daf\u0dd0\u0db1\u0dd4\u0db8\u0dca \u0daf\u0dd3\u0dbd\u0dcf  \u0dad\u0dd2\u0dba\u0dd9\u0db1\u0dca\u0db1\u0dda  \u0dc3\u0ddd\u0db8\u0dcf\u0dbd\u0dd2\u0dba\u0dcf\u0dc0\u0dda \u0dad\u0dd4\u0db1\u0dca\u0daf\u0dd9\u0db1\u0dd9\u0d9a\u0dca \u0dad\u0db8\u0dba\u0dd2  \u0dba\u0dcf\u0dad\u0dca\u200d\u0dbb\u0dcf\u0dc0\u0da7 \u0db1\u0dd0\u0d9c\u0dbd\u0dcf  \u0d85\u0dc4\u0dc3\u0da7 \u0dc0\u0dd9\u0da9\u0dd2 \u0dad\u0dd2\u0dba\u0dbd\u0dcf   \u0db8\u0dda \u0daf\u0dda \u0d9a\u0dbd\u0dda \u0d9a\u0dd2\u0dba\u0dbd\u0dcf. \u0d91\u0daf\u0dcf  \u0d8b\u0daf\u0dda \u0db8\u0db8 \u0db4\u0dd0\u0dba\u0d9a\u0dca  \u0dc0\u0dd2\u0dad\u0dbb  \u0d9a\u0dad\u0dcf  \u0d9a\u0dc5\u0dcf  \u0db6\u0ddd\u0da7\u0dca\u0da7\u0dd4\u0dc0\u0dda \u0dc4\u0dd2\u0da7\u0db4\u0dd4 \u0dc4\u0dba \u0daf\u0dd9\u0db1\u0dcf\u0dad\u0dca \u0d91\u0d9a\u0dca\u0d9a\u0db8.\u0d92 \u0d85\u0dba \u0dc3\u0dd2\u0dba\u0dbd\u0dd4 \u0daf\u0dd9\u0db1\u0dcf  \u0dc4\u0ddc\u0db3\u0dd2\u0db1\u0dca  \u0d89\u0db1\u0dca\u0db1\u0dc0\u0dcf  \u0d9a\u0dd2\u0dba\u0dbd\u0dcf   \u0d9a\u0dd2\u0dc0\u0dca\u0dc0\u0dcf \"",
    "\u0da2\u0dcf\u0dad\u0dca\u200d\u0dba\u0db1\u0dca\u0dad\u0dbb \u0db8\u0dd4\u0dc4\u0dd4\u0daf\u0dda\u0daf\u0dd3  \u0db0\u0dd3\u0dc0\u0dbb\u0dba\u0db1\u0dca \u0d9a\u0da7\u0dba\u0dd4\u0dad\u0dd4 \u0d9a\u0dbb\u0db1\u0dd4 \u0dbd\u0db6\u0db1\u0dca\u0db1\u0dda \u0da2\u0dcf\u0dad\u0dca\u200d\u0dba\u0db1\u0dca\u0dad\u0dbb \u0db1\u0dd3\u0dad\u0dd2\u0dba\u0da7 \u0d85\u0db1\u0dd4\u0d9a\u0dd4\u0dbd\u0dc0\u0dba.\u0d8a\u0da7 \u0d85\u0db8\u0dad\u0dbb\u0dc0  \u0d85\u0dc0\u0dc1\u0dca\u200d\u0dba\u0dad\u0dcf\u0dc0\u0dba\u0d9a\u0dca \u0dc0\u0dd6 \u0dc0\u0dd2\u0da7 \u0db0\u0dd3\u0dc0\u0dbb\u0dba\u0dd2\u0db1\u0dca \u0d91\u0d9a\u0dd2\u0db1\u0dd9\u0d9a\u0dcf  \u0dc3\u0dd4\u0dc4\u0daf\u0dc0 \u0dc3\u0dc4\u0dba\u0ddd\u0d9c\u0dba \u0daf\u0dd0\u0d9a\u0dca\u0dc0\u0dd3\u0db8\u0daf \u0dc3\u0dd2\u0daf\u0dd4\u0dc0\u0dda. \u0dc0\u0dd2\u0dc1\u0dda\u0dc2\u0dba\u0dd9\u0db1\u0dca\u0db8 \u0db8\u0dd9\u0dbb\u0da7 \u0db0\u0dd3\u0dc0\u0dbb\u0dba\u0dd2\u0db1\u0dca \u0d89\u0dbb\u0dcf\u0db1 \u0db0\u0dd3\u0dc0\u0dbb\u0dba\u0db1\u0dca \u0dc3\u0db8\u0d9c \u0dc4\u0ddc\u0db3  \u0db8\u0dd2\u0dad\u0dd4 \u0daf\u0db8\u0d9a\u0dca  \u0db4\u0dc0\u0dad\u0dd2\u0db1 \u0d85\u0dad\u0dbb \u0d85\u0dc4\u0dcf\u0dbb \u0db6\u0dd9\u0daf\u0dcf  \u0d9c\u0dd0\u0db1\u0dd3\u0db8  \u0d87\u0dad\u0dd4\u0dc5\u0dd4 \u0d95\u0db1\u0dd1  \u0d91\u0db4\u0dcf\u0d9a\u0db8\u0dca \u0dc3\u0db3\u0dc4\u0dcf  \u0db4\u0dd2\u0dc4\u0dd2\u0da7 \u0dc0\u0dd3\u0db8 \u0db8\u0dd9\u0dc4\u0dd2\u0daf\u0dd3  \u0dc3\u0dd2\u0daf\u0dd4\u0dc0\u0dda.",
    "\u0db8\u0dd9\u0daf\u0dd2\u0db1 \u0d89\u0dbb\u0dcf\u0db1 \u0dba\u0dcf\u0dad\u0dca\u200d\u0dbb\u0dcf\u0dc0  \u0dbd\u0ddc\u0dbb\u0dd9\u0db1\u0dca\u0dc3\u0ddd   \u0db4\u0dd4\u0dad\u0dcf  4  \u0dc0\u0dd9\u0dad \u0d9a\u0dd2\u0da7\u0dca\u0da7\u0dd4 \u0d9a\u0dbb\u0daf\u0dca\u0daf\u0dd3  \u0d91\u0dc4\u0dd2 \u0dc3\u0dd2\u0da7\u0dd2 \u0db0\u0dd3\u0dc0\u0dbb\u0dba\u0db1\u0dca  \u0dc3\u0dd2\u0dad\u0dcf  \u0d87\u0dad\u0dca\u0dad\u0dda \u0db8\u0ddc\u0dc0\u0dd4\u0db1\u0dca \u0d89\u0dbb\u0dcf\u0db1 \u0db0\u0dd3\u0dc0\u0dbb\u0dba\u0db1\u0dca  \u0db6\u0dc0\u0dba.",
    "\u0d91\u0dc4\u0dd9\u0dad\u0dca \u0db1\u0dd2\u0db8\u0dda\u0dc2\u0dba\u0d9a\u0dd2\u0db1\u0dca \u0d87\u0dc3\u0dd4\u0dab\u0dd4 \u0dc0\u0dd9\u0da9\u0dd2 \u0dc4\u0dac\u0dad\u0dca \u0dc3\u0db8\u0d9c \u0db6\u0ddd\u0da7\u0dca\u0da7\u0dd4\u0dc0\u0dda \u0dc3\u0dd2\u0da7\u0dd2\u0db1\u0dca\u0db1\u0dda \u0dc3\u0ddd\u0db8\u0dcf\u0dbd\u0dd2\u0dba\u0dcf\u0db1\u0dd4 \u0da2\u0dcf\u0dad\u0dd2\u0d9a\u0dba\u0db1\u0dca \u0dad\u0dd2\u0daf\u0dd9\u0db1\u0dd9\u0d9a\u0dd4 \u0db6\u0dc0 \u0dbd\u0ddc\u0dbb\u0dd9\u0db1\u0dca\u0dc3\u0ddd  \u0db4\u0dd4\u0dad\u0dcf  \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf\u0dc0\u0dda \u0db0\u0dd3\u0dc0\u0dbb\u0dba\u0db1\u0dca\u0da7 \u0d85\u0dc0\u0db6\u0ddd\u0db0 \u0dc0\u0db1 \u0dc0\u0dd2\u0da7 \u0dc3\u0dd2\u0dba\u0dbd\u0dca\u0dbd \u0dc3\u0dd2\u0daf\u0dd4\u0dc0 \u0d87\u0dad.",
    "\u0d92 \u0d85\u0db1\u0dd4\u0dc0 \u0dc0\u0dc4\u0dcf\u0db8 \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0dc0\u0db1 \u0db1\u0dd2\u0dba\u0db8\u0dd4\u0dc0\u0dcf  \u0dad\u0db8 \u0d85\u0db1\u0dd9\u0d9a\u0dca \u0dba\u0dcf\u0dad\u0dca\u200d\u0dbb\u0dcf\u0dc0\u0da7 \u0daf\u0dd0\u0db1\u0dd4\u0db8\u0dca \u0daf\u0dd3 \u0d87\u0dad\u0dca\u0dad\u0dda \u0dad\u0db8\u0db1\u0dca \u0d89\u0dbb\u0dcf\u0db1 \u0dba\u0dcf\u0dad\u0dca\u200d\u0dbb\u0dcf\u0dc0\u0d9a\u0dd2\u0db1\u0dca \u0db4\u0dd0\u0db8\u0dd2\u0dab\u0dd2 \u0dc3\u0ddd\u0db8\u0dcf\u0dbd\u0dd2\u0dba\u0dcf\u0db1\u0dd4 \u0db8\u0dd4\u0dc4\u0dd4\u0daf\u0dd4  \u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca\u0d9c\u0dda \u0d9c\u0dca\u200d\u0dbb\u0dc4\u0dab\u0dba\u0da7 \u0d85\u0dc3\u0dd4\u0dc0 \u0d87\u0dad\u0dd2 \u0db6\u0dc0\u0dba. \u0db8\u0dda \u0db1\u0dd2\u0dc0\u0dda\u0daf\u0db1\u0dba \u0daf\u0dd0\u0db1\u0dd4\u0db8\u0dca \u0daf\u0dd9\u0db1\u0dc0\u0dcf\u0dad\u0dca \u0dc3\u0db8\u0d9c \u0dc0\u0dc4\u0dcf  \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0dc0\u0db1 \u0db8\u0dd4\u0dc4\u0dd4\u0daf\u0dd4 \u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca \u0dba\u0dcf\u0dad\u0dca\u200d\u0dbb\u0dcf\u0dc0\u0dda \u0dc3\u0dd2\u0dba\u0dbd\u0dd4 \u0db4\u0dcf\u0dbd\u0db1 \u0d9a\u0da7\u0dba\u0dd4\u0dad\u0dd4 \u0dc3\u0dd2\u0dba\u0dad\u0da7 \u0d9c\u0dd9\u0db1  \u0dad\u0dd2\u0db6\u0dda.\u0d8a\u0da7 \u0db4\u0dd9\u0dbb \u0db1\u0dd2\u0dba\u0db8\u0dd4\u0dc0\u0dcf\u0da7 \u0db6\u0ddd\u0da7\u0dca\u0da7\u0dd4\u0dc0\u0dda \u0dbb\u0dad\u0dd4 \u0db6\u0ddc\u0dad\u0dca\u0dad\u0db8 \u0daf\u0dd0\u0dbd\u0dca\u0dc0\u0dd3\u0db8\u0da7 \u0dc4\u0dd0\u0d9a\u0dd2\u0dc0 \u0d87\u0dad\u0dd2 \u0d85\u0dad\u0dbb  \u0d92 \u0d85\u0db1\u0dd4\u0dc0  \u0dbd\u0ddc\u0dbb\u0dd9\u0db1\u0dca\u0dc3\u0ddd  4 \u0db6\u0dc4\u0dd4\u0daf\u0dd2\u0db1 \u0dba\u0dcf\u0dad\u0dca\u200d\u0dbb\u0dcf\u0dc0\u0da7 \u0d85\u0db1\u0dad\u0dd4\u0dbb\u0d9a\u0dca \u0dc3\u0dd2\u0daf\u0dd4\u0dc0  \u0d87\u0dad\u0dd2 \u0db6\u0dc0\u0da7 \u0da2\u0dcf\u0dad\u0dca\u200d\u0dba\u0db1\u0dca\u0dad\u0dbb \u0db8\u0dd4\u0dc4\u0dd4\u0daf\u0dda \u0d9c\u0db8\u0db1\u0dca \u0d9a\u0dbb\u0db1 \u0db1\u0dd0\u0dc0\u0dca \u0dc4\u0dcf  \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0dba\u0dcf\u0dad\u0dca\u200d\u0dbb\u0dcf \u0dc0\u0dbd\u0da7  \u0dc4\u0dcf  \u0db0\u0dd3\u0dc0\u0dbb \u0daf\u0dd9\u0db4\u0dcf\u0dbb\u0dca\u0dad\u0dd4\u0db8\u0dda\u0db1\u0dca\u0dad\u0dd4\u0dc0\u0dda \u0db8\u0dd9\u0dc4\u0dd9\u0dba\u0dd4\u0db8\u0dca \u0db4\u0daf\u0dca\u0db0\u0dad\u0dd2\u0dba\u0da7 \u0daf\u0dd0\u0db1\u0d9c\u0db1\u0dca\u0db1\u0da7 \u0dbd\u0dd0\u0db6\u0dd2\u0dab\u0dd2 .\u0db8\u0dda \u0dc0\u0db1 \u0dc0\u0dd2\u0da7 \u0db8\u0dda \u0dba\u0dcf\u0dad\u0dca\u200d\u0dbb\u0dcf\u0dc0\u0dda \u0dc0\u0dd3.\u0d91\u0db8\u0dca. \u0d91\u0dc3\u0dca  (\u0dc0\u0dd9\u0dc3\u0dbd\u0dca \u0db8\u0ddc\u0db1\u0dd2\u0da7\u0dbb\u0dca \u0dc3\u0dd2\u0dc3\u0dca\u0da7\u0db8\u0dca) \u0db4\u0daf\u0dca\u0db0\u0dad\u0dd2\u0dba \u0d85\u0d9a\u0dca\u200d\u0dbb\u0dd3\u0dba\u0dc0 \u0d87\u0dad\u0dd2 \u0d85\u0dad\u0dbb \u0d92 \u0dc4\u0dda\u0dad\u0dd4\u0dc0\u0dd9\u0db1\u0dca \u0dba\u0dcf\u0dad\u0dca\u200d\u0dbb\u0dcf\u0dc0 \u0d9c\u0db8\u0db1\u0dca \u0d9a\u0dbb\u0db1 \u0daf\u0dd2\u0dc1\u0dcf\u0dc0 \u0dc4\u0db3\u0dd4\u0db1\u0dcf\u0d9c\u0dd0\u0db1\u0dd3\u0db8\u0da7 \u0db1\u0ddc\u0dc4\u0dd0\u0d9a\u0dd2\u0dc0 \u0d87\u0dad.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0dbd\u0dd2\u0dba\u0dcf\u0db4\u0daf\u0dd2\u0d82\u0da0\u0dd2 \u0db6\u0dc4\u0dd4\u0daf\u0dd2\u0db1 \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf   \u0d9c\u0dab\u0db1 5600 \u0d9a\u0dca \u0db6\u0dc0 \u0dc3\u0db8\u0dc3\u0dca\u0dad \u0dbd\u0d82\u0d9a\u0dcf \u0db6\u0dc4\u0dd4\u0daf\u0dd2\u0db1 \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf  \u0dc4\u0dd2\u0db8\u0dd2\u0dba\u0db1\u0dca\u0d9c\u0dda \u0dc3\u0d82\u0d9c\u0db8\u0dba \u0db4\u0dca\u200d\u0dbb\u0d9a\u0dcf\u0dc1  \u0d9a\u0dbb\u0dba\u0dd2 . \u0d91\u0dc4\u0dd2 \u0dc3\u0db7\u0dcf\u0db4\u0dad\u0dd2 \u0da7\u0dd2\u0dbb\u0ddd\u0db1\u0dca \u0db8\u0dd9\u0db1\u0dca\u0da9\u0dd2\u0dc3\u0dca  \u0db6\u0dd3\u0db6\u0dd3\u0dc3\u0dd3 \u0dc3\u0dd2\u0d82\u0dc4\u0dbd \u0dc0\u0dd9\u0dad \u0d9a\u0dd2\u0dba\u0dcf  \u0dc3\u0dd2\u0da7\u0dd2\u0dba\u0dda \u0db8\u0dda \u0dc0\u0db1 \u0dc0\u0dd2\u0da7 \u0d85\u0dbb\u0dcf\u0db6\u0dd2 \u0da2\u0dcf\u0dad\u0dca\u200d\u0dba\u0db1\u0dca\u0dad\u0dbb \u0db8\u0dd4\u0dc4\u0dd4\u0daf\u0dda \u0db6\u0dc4\u0dd4\u0daf\u0dd2\u0db1 \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf  \u0db4\u0db1\u0dca\u0dc3\u0dd2\u0dba\u0dba\u0d9a\u0da7  \u0d86\u0dc3\u0db1\u0dca\u0db1  \u0dc3\u0d82\u0d9b\u0dca\u200d\u0dba\u0dcf\u0dc0\u0d9a\u0dca \u0dbb\u0dd0\u0d9a\u0dd2\u0dba\u0dcf\u0dc0 \u0d9a\u0dbb\u0db1 \u0d85\u0dad\u0dbb \u0d94\u0dc0\u0dd4\u0db1\u0dca \u0d85\u0db1\u0dcf\u0dbb\u0d9a\u0dca\u0dc2\u0dd2\u0dad \u0dad\u0dad\u0dca\u0dad\u0dca\u0dc0\u0dba\u0d9a\u0da7 \u0db4\u0dad\u0dca\u0dc0 \u0d87\u0dad\u0dd2 \u0db6\u0dc0\u0dba.",
    "\u0db8\u0dda \u0dc3\u0db8\u0dca\u0db6\u0db1\u0dca\u0db0\u0dba\u0dd9\u0db1\u0dca \u0dbb\u0da2\u0dba \u0dc4\u0dcf  \u0db0\u0dd3\u0dc0\u0dbb \u0daf\u0dd9\u0db4\u0dcf\u0dbb\u0dca\u0dad\u0dd4\u0db8\u0dda\u0db1\u0dca\u0dad\u0dd4\u0dc0 \u0dc0\u0dd2\u0dc1\u0dda\u0dc2 \u0d85\u0dc0\u0db0\u0dcf\u0db1\u0dba \u0dba\u0ddc\u0db8\u0dd4 \u0d9a\u0dbb  \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf  \u0db1\u0dcf\u0dc0\u0dd2\u0d9a \u0dc4\u0db8\u0dd4\u0daf\u0dcf\u0dc0  \u0db8\u0d9c\u0dd2\u0db1\u0dca \u0d86\u0dbb\u0d9a\u0dca\u0dc2\u0d9a \u0dc0\u0dd0\u0da9\u0db4\u0dd2\u0dc5\u0dd2\u0dc0\u0dd9\u0dbd\u0d9a\u0dca  \u0d9a\u0dca\u200d\u0dbb\u0dd2\u0dba\u0dcf\u0dad\u0dca\u0db8\u0d9a \u0d9a\u0dc5 \u0dba\u0dd4\u0dad\u0dd4 \u0db6\u0dc0\u0daf \u0d94\u0dc4\u0dd4 \u0db4\u0dd0\u0dc0\u0dc3\u0dd3\u0dba.",
    "\u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda \u0db6\u0dc4\u0dd4\u0daf\u0dd2\u0db1 \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf  1600 \u0d9a\u0da7 \u0d86\u0dc3\u0db1\u0dca\u0db1 \u0db4\u0dca\u200d\u0dbb\u0db8\u0dcf\u0dab\u0dba\u0d9a\u0dca  \u0da2\u0dcf\u0dad\u0dca\u200d\u0dba\u0db1\u0dca\u0dad\u0dbb  \u0db8\u0dd4\u0dc4\u0dd4\u0daf\u0dda \u0dbb\u0dd0\u0d9a\u0dd2\u0dba\u0dcf\u0dc0 \u0d9a\u0dbb\u0db1 \u0d85\u0dad\u0dbb \u0d94\u0dc0\u0dd4\u0db1\u0dca\u0d9c\u0dda \u0db4\u0dca\u200d\u0dbb\u0db0\u0dcf\u0db1 \u0db4\u0db1\u0dca\u0db1\u0dba  \u0da7\u0dd4\u0db1\u0dcf  \u0db8\u0dc3\u0dd4\u0db1\u0dca  \u0dc0\u0db1 \u0d85\u0dad\u0dbb  \u0d89\u0db1\u0dca \u0dbb\u0da7\u0da7 \u0dc0\u0dd2\u0dc1\u0dcf\u0dbd \u0dc0\u0dd2\u0daf\u0dda\u0dc1 \u0dc0\u0dd2\u0db1\u0dd2\u0db8\u0dba\u0d9a\u0dca  \u0dbd\u0dd0\u0db6\u0dda.\u0db4\u0dc3\u0dd4\u0d9c\u0dd2\u0dba  27 \u0dc0\u0dd0\u0db1\u0dd2 \u0daf\u0dd2\u0db1 \u0dc3\u0dd2\u0daf\u0dd4\u0dc0\u0dd3\u0db8\u0dd9\u0db1\u0dca \u0db4\u0dc3\u0dd4  \u0dad\u0dc0\u0dad\u0dca \u0dc3\u0dd2\u0daf\u0dd4\u0dc0\u0dd3\u0db8 \u0d9a\u0dd3\u0db4\u0dba\u0d9a\u0dca \u0dc0\u0dcf\u0dbb\u0dca\u0dad\u0dcf  \u0dc0\u0dd6 \u0db6\u0dc0  \u0dbd\u0ddc\u0dbb\u0dd9\u0db1\u0dca\u0dc3\u0ddd  \u0db4\u0dd4\u0dad\u0dcf  4  \u0db6\u0dc4\u0dd4\u0daf\u0dd2\u0db1 \u0dba\u0dcf\u0dad\u0dca\u200d\u0dbb\u0dcf\u0dc0\u0dda  \u0dc4\u0dd2\u0db8\u0dd2\u0d9a\u0dbb\u0dd4  \u0db4\u0dd0\u0dc0\u0dc3\u0dd3\u0dba.",
    "\"\u0db8\u0d9c\u0dda \u0dba\u0dcf\u0dad\u0dca\u200d\u0dbb\u0dcf\u0dc0 \u0db8\u0d82\u0d9a\u0ddc\u0dbd\u0dca\u0dbd \u0d9a\u0dcf\u0db4\u0dd4 \u0d9a\u0dab\u0dca\u0da9\u0dcf\u0dba\u0db8  \u0db8\u0d9c\u0dda \u0dba\u0dcf\u0dad\u0dca\u200d\u0dbb\u0dcf\u0dc0  \u0d85\u0dbb\u0d9c\u0dd9\u0db1 \u0dbd\u0d82\u0d9a\u0dcf\u0dc0\u0dda \u0dad\u0dc0\u0dad\u0dca \u0dba\u0dcf\u0dad\u0dca\u200d\u0dbb\u0dcf\u0dc0\u0d9a\u0da7 \u0d9a\u0dd2\u0da7\u0dca\u0da7\u0dd4 \u0d9a\u0dbb\u0dbd\u0dcf  \u0dad\u0dd2\u0dba\u0db1\u0dc0\u0dcf.\u0d9a\u0dbd\u0dd2\u0db1\u0dca \u0daf\u0dd0\u0db1\u0dd4\u0db8\u0dca \u0daf\u0dd3\u0db8 \u0db1\u0dd2\u0dc3\u0dcf  \u0d92 \u0dba\u0dcf\u0dad\u0dca\u200d\u0dbb\u0dcf\u0dc0  \u0daf\u0dd2\u0dc3\u0dcf\u0dc0 \u0dc0\u0dd9\u0db1\u0dc3\u0dca \u0d9a\u0dbb\u0dbd\u0dcf  \u0dad\u0dd2\u0dba\u0db1\u0dc0\u0dcf. 28 \u0dc0\u0dd0\u0db1\u0dd2\u0daf\u0dcf \u0dbb\u0dcf\u0dad\u0dca\u200d\u0dbb\u0dd2\u0dba\u0dda\u0dad\u0dca \u0dc3\u0ddc\u0db8\u0dcf\u0dbd\u0dd2\u0dba\u0dcf\u0dc0\u0dda \u0dba\u0dcf\u0dad\u0dca\u200d\u0dbb\u0dcf\u0dc0\u0d9a\u0dca \u0d85\u0db4\u0dda \u0dba\u0dcf\u0dad\u0dca\u200d\u0dbb\u0dcf\u0dc0\u0d9a\u0da7 \u0d9a\u0dd2\u0da7\u0dca\u0da7\u0dd4 \u0d9a\u0dbb\u0dbd\u0dcf.\u0daf\u0dd0\u0db1\u0dca \u0d85\u0db4\u0dda  \u0dba\u0dcf\u0dad\u0dca\u200d\u0dbb\u0dcf  \u0dbb\u0dd0\u0d9a\u0dd2\u0dba\u0dcf\u0dc0  \u0d9a\u0dbb\u0db1\u0dca\u0db1\u0dda \u0db6\u0dba\u0dd9\u0db1\u0dca.\u0d85\u0db4\u0dd2  \u0dab\u0dba \u0dc0\u0dd9\u0dbd\u0dcf  \u0dad\u0db8\u0dba\u0dd2  \u0db8\u0dda \u0dbb\u0dd0\u0d9a\u0dd2\u0dba\u0dcf\u0dc0 \u0d9a\u0dbb\u0db1\u0dca\u0db1\u0dda.\u0db8\u0db8 \u0d9a\u0ddc\u0da7\u0dd2 \u0d9c\u0dab\u0db1\u0d9a\u0dca \u0dab\u0dba\u0dba\u0dd2.\u0dbd\u0ddc\u0dbb\u0dd9\u0db1\u0dca\u0dc3\u0ddd   1 \u0db8\u0db8 \u0dc0\u0dd2\u0d9a\u0dd4\u0dab\u0dd4\u0dc0\u0dcf.\u0dbd\u0ddc\u0dbb\u0dd9\u0db1\u0dca\u0dc3\u0ddd 2,3 \u0dad\u0dd2\u0dba\u200d\u0dd9\u0db1\u0dc0\u0dcf.\u0db8\u0dda \u0dad\u0dad\u0dca\u0dad\u0dca\u0dc0\u0dba \u0dad\u0dd4\u0dc5 \u0d85\u0db4\u0dd2 \u0d9a\u0ddc\u0dc4\u0ddc\u0db8\u0daf \u0db8\u0dda \u0dbb\u0dd0\u0d9a\u0dd2\u0dba\u0dcf\u0dc0 \u0d9a\u0dbb\u0db1\u0dca\u0db1\u0dda?\u201d \u0d94\u0dc4\u0dd4 \u0dc0\u0dd2\u0db8\u0dc3\u0dcf \u0dc3\u0dd2\u0da7\u0dd2\u0dba\u0dda\u0dba.",
    "\u2018\u0dbd\u0ddc\u0dbb\u0dd9\u0db1\u0dca\u0dc3\u0ddd  \u0db4\u0dd4\u0dad\u0dcf  4\u2019 \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf\u0dc0\u0dda  \u0db0\u0dd3\u0dc0\u0dbb\u0dba\u0db1\u0dca 6 \u0daf\u0dd9\u0db1\u0dd9\u0d9a\u0dd4 \u0dc3\u0dd2\u0da7\u0dd2\u0db1 \u0d85\u0dad\u0dbb \u0d89\u0db1\u0dca \u0dad\u0dd2\u0daf\u0dd9\u0db1\u0dd9\u0d9a\u0dd4  \u0d91\u0d9a\u0db8 \u0db4\u0dc0\u0dd4\u0dbd\u0d9a\u0da7 \u0d85\u0dba\u0dad\u0dca \u0da5\u0dcf\u0dad\u0dd3\u0db1\u0dca \u0dc0\u0dd9\u0dba\u0dd2. \u0db8\u0dda \u0db0\u0dd3\u0dc0\u0dbb\u0dba\u0ddd  \u0db8\u0dcf\u0dbb\u0dc0\u0dd2\u0dbd \u0dad\u0ddc\u0da9\u0dd4\u0dc0\u0dcf\u0dc0 , \u0d9a\u0dd4\u0da9\u0dcf\u0db8\u0da9\u0dd4\u0dc0\u0dd0\u0dbd\u0dca\u0dbd \u0dc4\u0dcf  \u0d9a\u0dbd\u0dca\u0db4\u0dd2\u0da7\u0dd2\u0dba, \u0d9a\u0db1\u0dca\u0daf\u0d9a\u0dd4\u0dbd\u0dd2\u0dba \u0db4\u0dca\u200d\u0dbb\u0daf\u0dda\u0dc1\u0dba\u0dda \u0db4\u0daf\u0dd2\u0d82\u0da0\u0dd2\u0d9a\u0dbb\u0dd4\u0dc0\u0db1\u0dca \u0dc0\u0dd9\u0dad\u0dd2.\" \u0db8\u0dda \u0db6\u0ddd\u0da7\u0dca\u0da7\u0dd4\u0dc0\u0dda \u0db8\u0d9c\u0dda \u0db4\u0dd4\u0dad\u0dcf  \u0d89\u0db1\u0dca\u0db1\u0dc0\u0dcf. \u0db6\u0dd1\u0db1\u0dcf  \u0dad\u0db8\u0dba\u0dd2  \u0dc3\u0dca\u0d9a\u0dd2\u0db4\u0dbb\u0dca  \u0dad\u0dc0 \u0da5\u0dcf\u0dad\u0dd2 \u0db4\u0dd4\u0dad\u0dd9\u0d9a\u0dca  \u0d89\u0db1\u0dca\u0db1\u0dc0\u0dcf.\u0d91\u0d9a\u0dca\u0d9a\u0dd9\u0db1\u0dd9\u0d9a\u0dd4\u0d9c\u0dda  \u0db1\u0ddd\u0db1\u0da7  \u0db6\u0db6\u0dcf  \u0dbd\u0dd0\u0db6\u0dd2\u0dbd\u0dcf \u0daf\u0dc0\u0dc3\u0dca \u0dad\u0dd4\u0db1\u0dba\u0dd2.\u0dad\u0dc0 \u0d9a\u0dd9\u0db1\u0dd9\u0d9a\u0dca\u0d9c\u0dda \u0db1\u0ddd\u0db1\u0dcf \u0da7 \u0db6\u0db6\u0dd9\u0d9a\u0dca \u0dbd\u0dd0\u0db6\u0dd9\u0db1\u0dca\u0db1.\u0d85\u0db4\u0dda \u0db4\u0dd2\u0dbb\u0dd2\u0dc3  \u0da2\u0dcf\u0dad\u0dca\u200d\u0dba\u0db1\u0dca\u0dad\u0dbb  \u0db8\u0dd4\u0dc4\u0dd4\u0daf\u0dda \u0db1\u0dd2\u0dad\u0dca\u200d\u0dba\u0dcf\u0db1\u0dd4\u0d9a\u0dd4\u0dbd\u0dc0 \u0dbb\u0dd0\u0d9a\u0dd2\u0dba\u0dcf\u0dc0 \u0d9a\u0dbb\u0daf\u0dca\u0daf\u0dd3 \u0dad\u0db8\u0dba\u0dd2 \u0db8\u0dda \u0daf\u0dda \u0dc0\u0dd4\u0db1\u0dda.\u201d",
    "\u0da2\u0dcf\u0dad\u0dd2\u0d9a \u0db0\u0dd3\u0dc0\u0dbb \u0dc3\u0dc4\u0dba\u0ddd\u0d9c\u0dd2\u0dad\u0dcf\u0dc0\u0dba\u0dda \u0db4\u0dd4\u0dad\u0dca\u0dad\u0dbd\u0db8 \u0dc4\u0dd2\u0da7\u0db4\u0dd4 \u0dc3\u0db8\u0dca\u0db6\u0db1\u0dca\u0db0\u0dd2\u0d9a\u0dcf\u0dbb\u0d9a \u0dbd\u0ddc\u0dba\u0dd9\u0dbd\u0dca \u0db4\u0dd2\u0dbb\u0dd2\u0dc3\u0dca \u0db4\u0dd0\u0dc0\u0dc3\u0dd4\u0dc0\u0dda,\"\u0d85\u0db4\u0dda \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dba\u0dcf \u0db8\u0dd3\u0da7 \u0dc3\u0dad\u0dd2\u0dba\u0d9a\u0da7 \u0db4\u0dd9\u0dbb  \u0da2\u0dcf\u0dad\u0dca\u200d\u0dba\u0db1\u0dca\u0dad\u0dbb \u0db1\u0dd0\u0dc0\u0dca \u0d86\u0dbb\u0d9a\u0dca\u0dc2\u0dcf  \u0d9a\u0dbb\u0db1\u0dca\u0db1  \u0db1\u0dcf\u0dc0\u0dd2\u0d9a \u0dc4\u0db8\u0dd4\u0daf\u0dcf\u0dc0 \u0dba\u0dc0\u0db1\u0dca\u0db1  \u0dc3\u0dd4\u0daf\u0dcf\u0db1\u0db8\u0dca \u0d9a\u0dc5\u0dcf. \u0daf\u0dd0\u0db1\u0dca \u0d85\u0db4\u0dda \u0db0\u0dd3\u0dc0\u0dbb\u0dba\u0db1\u0dca \u0d89\u0db1\u0dca\u0db1\u0dda \u0d85\u0db1\u0dad\u0dd4\u0dbb\u0dda  \u0dbb\u0dd0\u0d9a\u0dd2\u0dba\u0dcf\u0dc0 \u0d9a\u0dbb\u0db1\u0dca\u0db1 \u0d85\u0db8\u0dcf\u0dbb\u0dd4\u0dba\u0dd2.\u0d92 \u0db1\u0dd2\u0dc3\u0dcf \u0d85\u0db4\u0dd2 \u0d89\u0dbd\u0dca\u0dbd\u0db1\u0dc0\u0dcf  \u0da2\u0db1\u0dcf\u0db0\u0dd2\u0db4\u0dad\u0dd2\u0dc0\u0dbb\u0dba\u0dcf\u0d9c\u0dd9\u0db1\u0dca  \u0d85\u0dbb\u0dcf\u0db6\u0dd2 \u0db8\u0dd4\u0dc4\u0dd4\u0daf\u0da7  \u0dc1\u0dca\u200d\u0dbb\u0dd3 \u0dbd\u0d82\u0d9a\u0dcf\u0dc0\u0dda  \u0db1\u0dcf\u0dc0\u0dd2\u0d9a  \u0dba\u0dcf\u0dad\u0dca\u200d\u0dbb\u0dcf  \u0daf\u0dd9\u0d9a\u0d9a\u0dca \u0dba\u0dc0\u0db1\u0dca\u0db1  \u0d9a\u0dd2\u0dba\u0dbd\u0dcf .",
    "\u0db8\u0dda \u0d85\u0dad\u0dbb \u0d89\u0db1\u0dca\u0daf\u0dd3\u0dba \u0d86\u0dbb\u0d9a\u0dca\u0dc2\u0d9a \u0db6\u0dbd\u0db0\u0dcf\u0dbb\u0dd3\u0db1\u0dca (\u0da2\u0db1\u0dc0\u0dcf\u0dbb\u0dd2 29\u0dc0\u0dd0\u0db1\u0dd2\u0daf\u0dcf) \u0db4\u0dca\u200d\u0dbb\u0d9a\u0dcf\u0dc1 \u0d9a\u0dc5\u0dda \u0d85\u0dbb\u0dcf\u0db6\u0dd2 \u0db8\u0dd4\u0dc4\u0dd4\u0daf\u0dda \u0d9a\u0ddc\u0da0\u0dd2 \u0dc3\u0dd2\u0da7 \u0db1\u0dcf\u0dc0\u0dd2\u0d9a \u0dc3\u0dd0\u0dad\u0db4\u0dd4\u0db8\u0dca 700 \u0d9a\u0dca \u0db6\u0da7\u0dc4\u0dd2\u0dbb \u0daf\u0dd9\u0dc3\u0dd2\u0db1\u0dca \u0dc3\u0ddd\u0db8\u0dcf\u0dbd\u0dd2\u0dba\u0dcf\u0db1\u0dd4 \u0db8\u0dd4\u0dc4\u0dd4\u0daf\u0dd4 \u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca \u0dc0\u0dd2\u0dc3\u0dd2\u0db1\u0dca \u0db4\u0dd0\u0dc4\u0dd0\u0dbb\u0d9c\u0dad\u0dca \u0dad\u0dc0\u0dad\u0dca \u0db0\u0dd3\u0dc0\u0dbb\u0dba\u0dd2\u0db1\u0dca \u0db4\u0dd2\u0dbb\u0dd2\u0dc3\u0d9a\u0dca \u0d89\u0db1\u0dca\u0daf\u0dd3\u0dba \u0db1\u0dcf\u0dc0\u0dd2\u0d9a \u0dc4\u0db8\u0dd4\u0daf\u0dcf\u0dc0\u0dda INS \u0dc3\u0dd4\u0db8\u0dd2\u0dad\u0dca\u200d\u0dbb\u0dcf \u0db1\u0dde\u0d9a\u0dcf\u0dc0 \u0dc0\u0dd2\u0dc3\u0dd2\u0db1\u0dca \u0db6\u0dda\u0dbb\u0dcf\u0d9c\u0dd9\u0db1 \u0d87\u0dad\u0dd2 \u0db6\u0dc0\u0dba\u0dd2.",
    "\u0d9a\u0dcf\u0dbb\u0dca\u0dba \u0db8\u0dab\u0dca\u0da9\u0dbd \u0dc3\u0dcf\u0db8\u0dcf\u0da2\u0dd2\u0d9a\u0dba\u0dd2\u0db1\u0dca 17 \u0daf\u0dd9\u0db1\u0dd9\u0d9a\u0dd4\u0d9c\u0dd9\u0db1\u0dca \u0db4\u0db8\u0dab \u0dc3\u0db8\u0db1\u0dca\u0dc0\u0dd2\u0dad MV Iman \u0db1\u0db8\u0dd0\u0dad\u0dd2 \u0d89\u0dbb\u0dcf\u0db1 \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf\u0dc0\u0d9a\u0dca \u0dc3\u0ddd\u0db8\u0dcf\u0dbd\u0dd2\u0dba\u0dcf\u0db1\u0dd4 \u0db8\u0dd4\u0dc4\u0dd4\u0daf\u0dd4 \u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca \u0dc0\u0dd2\u0dc3\u0dd2\u0db1\u0dca \u0db4\u0dd0\u0dc4\u0dd0\u0dbb \u0d9c\u0dd9\u0db1 \u0dad\u0dd2\u0db6\u0dd4\u0dab\u0dd2.",
    "\"INS \u0dc3\u0dd4\u0db8\u0dd2\u0dad\u0dca\u200d\u0dbb\u0dcf, \u0dc3\u0ddd\u0db8\u0dcf\u0dbd\u0dd2\u0dba\u0dcf\u0dc0\u0dda \u0db1\u0dd0\u0d9c\u0dd9\u0db1\u0dc4\u0dd2\u0dbb \u0dc0\u0dd9\u0dbb\u0dc5 \u0dad\u0dd3\u0dbb\u0dba\u0dda \u0dc3\u0dc4 \u0d92\u0da9\u0db1\u0dca \u0db6\u0ddc\u0d9a\u0dca\u0d9a \u0d86\u0dc1\u0dca\u200d\u0dbb\u0dd2\u0dad \u0db8\u0dd4\u0dc4\u0dd4\u0daf\u0dd4 \u0d9a\u0ddc\u0dbd\u0dca\u0dbd\u0d9a\u0dd1\u0db8\u0dca \u0db8\u0dbb\u0dca\u0daf\u0db1 \u0db8\u0dd9\u0dc4\u0dd9\u0dba\u0dd4\u0db8\u0dca\u0dc0\u0dbd \u0dba\u0dd9\u0daf\u0dd3 \u0dc3\u0dd2\u0da7\u0dd2\u0dba\u0daf\u0dd3 \u0d89\u0dbb\u0dcf\u0db1 \u0db0\u0da2\u0dba \u0dc3\u0dc4\u0dd2\u0dad \u0db0\u0dd3\u0dc0\u0dbb \u0dba\u0dcf\u0dad\u0dca\u200d\u0dbb\u0dcf\u0dc0\u0d9a\u0dca MV \u0d89\u0db8\u0dcf\u0db1\u0dca \u0db4\u0dd0\u0dc4\u0dd0\u0dbb \u0d9c\u0dd0\u0db1\u0dd3\u0db8 \u0dc3\u0db8\u0dca\u0db6\u0db1\u0dca\u0db0 \u0d86\u0db4\u0daf\u0dcf \u0db4\u0dab\u0dd2\u0dc0\u0dd2\u0da9\u0dba\u0d9a\u0da7 \u0db4\u0dca\u200d\u0dbb\u0dad\u0dd2\u0da0\u0dcf\u0dbb \u0daf\u0d9a\u0dca\u0dc0\u0dcf \u0d87\u0dad.\u0dba\u0dcf\u0dad\u0dca\u200d\u0dbb\u0dcf\u0dc0\u0da7 \u0d87\u0dad\u0dd4\u0dc5\u0dd4\u0dc0\u0dd6 \u0db8\u0dd4\u0dc4\u0dd4\u0daf\u0dd4 \u0d9a\u0ddc\u0dbd\u0dca\u0dbd\u0d9a\u0dbb\u0dd4\u0dc0\u0db1\u0dca \u0dba\u0dcf\u0dad\u0dca\u200d\u0dbb\u0dcf\u0dc0\u0dda \u0dc3\u0dd2\u0da7\u0dd2 \u0db4\u0dd2\u0dbb\u0dd2\u0dc3 \u0db4\u0dca\u200d\u0dbb\u0dcf\u0dab\u0dba\u0da7 \u0d9c\u0dd9\u0db1 \u0d87\u0dad,\"\u0d89\u0db1\u0dca\u0daf\u0dd3\u0dba \u0db1\u0dcf\u0dc0\u0dd2\u0d9a \u0dc4\u0db8\u0dd4\u0daf\u0dcf \u0db1\u0dd2\u0dbd\u0db0\u0dcf\u0dbb\u0dd3\u0db1\u0dca \u0d8b\u0db4\u0dd4\u0da7\u0dcf \u0daf\u0d9a\u0dca\u0dc0\u0db8\u0dd2\u0db1\u0dca \u0d89\u0db1\u0dca\u0daf\u0dd3\u0dba \u0db8\u0dcf\u0db0\u0dca\u200d\u0dba \u0d85\u0db1\u0dcf\u0dc0\u0dbb\u0dab\u0dba \u0d9a\u0dc5\u0dda\u0dba.",
    "\u0d9a\u0dd9\u0dc4\u0dd9\u0dc5\u0dd2\u0dba \u0dbb\u0db9\u0dd4\u0d9a\u0dca\u0dc0\u0dd0\u0dbd\u0dca\u0dbd : '\u0d85\u0dba\u0dc4\u0db4\u0dad\u0dca \u0dc3\u0dde\u0d9b\u0dca\u200d\u0dba \u0dad\u0dad\u0dca\u0dad\u0dca\u0dc0\u0dba \u0db1\u0dd2\u0dc3\u0dcf \u0d91\u0dad\u0dd4\u0db8\u0dcf \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4 \u0dba\u0db1\u0dca\u0db1 \u0db6\u0dd0\u0dc4\u0dd0 \u0d9a\u0dd2\u0dc0\u0dca\u0dc0\u0dcf'",
    "\u2018\u0d85\u0dc0\u0dbd\u0ddd\u0d9a\u0dda\u0dad\u0dd3\u0dc2\u0dca\u0dc0\u0dbb \u0db6\u0ddd\u0db0\u0dd2\u0dc3\u0dad\u0dca\u0dc0' \u0dbd\u0dd9\u0dc3 \u0db4\u0dd9\u0db1\u0dd3 \u0dc3\u0dd2\u0da7\u0dd2 \u0dc3\u0dd0\u0d9a\u0d9a\u0dbb\u0dd4 \u0db8\u0dcf\u0db1\u0dc3\u0dd2\u0d9a \u0dbb\u0ddd\u0d9c\u0dd3 \u0dad\u0dad\u0dca\u0dad\u0dca\u0dc0\u0dba\u0d9a\u0dd2\u0db1\u0dca \u0db4\u0dd9\u0dc5\u0dda \u0dba\u0dd0\u0dba\u0dd2 \u0d87\u0db4 \u0db8\u0dad \u0db8\u0dd4\u0daf\u0dcf \u0dc4\u0dd0\u0dbb\u0dd3\u0db8\u0da7 \u0db1\u0dd2\u0dba\u0ddd\u0d9c",
    "NPP \u0db1\u0dcf\u0dba\u0d9a \u0db4\u0dcf\u0dbb\u0dca\u0dbd\u0dd2\u0db8\u0dda\u0db1\u0dca\u0dad\u0dd4 \u0db8\u0db1\u0dca\u0dad\u0dca\u200d\u0dbb\u0dd3  \u0d85\u0db1\u0dd4\u0dbb \u0d9a\u0dd4\u0db8\u0dcf\u0dbb \u0daf\u0dd2\u0dc3\u0dcf\u0db1\u0dcf\u0dba\u0d9a\u0d9c\u0dda \u0d89\u0db1\u0dca\u0daf\u0dd3\u0dba \u0dc3\u0d82\u0da0\u0dcf\u0dbb\u0dba : \u0daf\u0dda\u0dc1\u0db4\u0dcf\u0dbd\u0db1\u0dd2\u0d9a \u0db8\u0dd4\u0dbd\u0ddd\u0db4\u0dcf\u0dba\u0d9a\u0dca \u0daf ?",
    "\u0db4\u0dd6\u0db1\u0db8\u0dca \u0db4\u0dcf\u0dab\u0dca\u0da9\u0dda: \u0d86\u0da0\u0dcf\u0dbb \u0db0\u0dbb\u0dca\u0db8 \u0db4\u0dd2\u0dc5\u0dd2\u0db6\u0db3 \u0dc0\u0dd2\u0dc0\u0dcf\u0daf\u0dba\u0d9a\u0da7 \u0dad\u0dd4\u0da9\u0dd4 \u0daf\u0dd4\u0db1\u0dca \u0d89\u0db1\u0dca\u0daf\u0dd3\u0dba \u0db1\u0dd2\u0dc5\u0dd2\u0dba\u0d9a\u0d9c\u0dda \u0dc0\u0dca\u200d\u0dba\u0dcf\u0da2 \u0db4\u0dd2\u0dc5\u0dd2\u0d9a\u0dcf \u0db8\u0dbb\u0dab\u0dba"
  ]
}